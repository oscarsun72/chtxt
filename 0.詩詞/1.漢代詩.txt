#中華經典古籍精校
#下載最新版本，請訪問: https://github.com/bgc2017/chtxt
#如果您發現錯字、脫字、衍字，請反饋至: https://github.com/bgc2017/chtxt/issues
#創建日期: 2021/03/04
#更新日期: 2021/10/01

## 兩漢詩歌

○ 鼓吹鐃歌十八曲其一·朱鷺曲/〔漢〕闕名

朱鷺，魚以烏，路訾邪？鷺何食，食茄下。不之食，不以吐，將以問誅者。(一作「將以問諫者」。路訾，或言「鸕鷀」。)

○ 鼓吹鐃歌十八曲其二·思悲翁曲/〔漢〕闕名

思悲翁，唐思，奪我美人侵以遇。悲翁也，但我思。蓬首狗。逐狡兔。食交君。梟子五。梟母六。拉沓高飛莫安宿。

○ 鼓吹鐃歌十八曲其三·艾如張曲/〔漢〕闕名

艾而張羅，夷於何。行成之。四時和。山出黃雀亦有羅，雀以高飛奈雀何。為此倚欲，誰肯礞室。

○ 鼓吹鐃歌十八曲其四·上之回曲/〔漢〕闕名

上之回。所中益。夏將至。行將北。以承甘泉宮。寒暑德。游石關，望諸國。月支臣，匈奴服。令從百官疾驅馳，千秋萬歲樂無極。

○ 鼓吹鐃歌十八曲其五·擁離曲/〔漢〕闕名

擁離趾中可築室。何用葺之蕙用蘭。擁離趾中。(擁離，一作「翁離」)

○ 鼓吹鐃歌十八曲其六·戰城南曲/〔漢〕闕名

戰城南，死郭北，野死不葬烏可食。為我謂烏，且為客豪。野死諒不葬，腐肉安能去子逃。水深激激，蒲葦冥冥。梟騎戰鬭死，駑馬裴回鳴。梁築室，何以南，何以北。禾黍不穫君何食，願為忠臣安可得。思子良臣，良臣誠可思。朝行出攻，莫不夜歸。

○ 鼓吹鐃歌十八曲其七·巫山高曲/〔漢〕闕名

巫山高。高以大。淮水深。難以逝。我欲東歸。害梁不為。我集無高曳。水何梁。湯湯回回。臨水遠望。泣下沾衣。遠道之人心思歸。謂之何。

○ 鼓吹鐃歌十八曲其八·上陵曲/〔漢〕闕名

上陵何美美，下津風以寒。問客從何來，言從水中央。桂樹為君船，青絲為君笮。木蘭為君棹，黃金錯其間。滄海之雀赤翅鴻白雁。隨山林。乍開乍合。曾不知日月明。醴泉之水，光澤何蔚蔚。芝為車，龍為馬。覽遨遊，四海外。甘露初二年，芝生銅池中。仙人下來飲，延壽千萬歲。

○ 鼓吹鐃歌十八曲其九·將進酒曲/〔漢〕闕名

將進酒。乘大白。辨加哉。詩審搏。放故歌。心所作。同陰氣。詩悉索。使禹良工。觀者苦。

○ 鼓吹鐃歌十八曲其十·君馬黃歌/〔漢〕闕名

君馬黃，臣馬蒼。二馬同逐臣馬良。易之有騩蔡有赭。美人歸以南。駕車馳馬。美人傷我心。佳人歸以北。駕車馳馬。佳人安終極。

○ 鼓吹鐃歌十八曲其十一·芳樹曲/〔漢〕闕名

芳樹日月君亂如於風。芳樹不上無心。溫而鵠。三而為行。臨蘭池。心中懷悵。心不可匡。目不可顧。妒人之子愁殺人。君有它心。樂不可禁。王將何似。如絲如魚乎。悲矣。

○ 鼓吹鐃歌十八曲其十二·有所思/〔漢〕闕名

有所思。乃在大海南。何用問遺君。雙珠玳瑁簪。用玉紹繚之。聞君有它心。拉雜摧燒之。摧燒之。當風揚其灰。從今以往。勿復相思。相思與君絕。雞鳴狗吠。兄嫂當知之。秋風肅肅晨風颸。東方須臾高知之。

○ 鼓吹鐃歌十八曲其十三·雉子曲/〔漢〕闕名

雉子班如此之于雉梁。無以吾翁孺雉子。知得雉子高飛止。黃鵠飛之以千里。王可思雄來飛從雌視子。趨一雉雉子車大駕馬滕被王送行所中。堯羊飛從王孫行。

○ 鼓吹鐃歌十八曲其十四·聖人出曲/〔漢〕闕名

聖人出。陰陽和。美人出。游九河。佳人來。騑離哉何。駕六飛龍四時和。君之臣明護不道。美人哉。宜天子。免甘星筮樂甫始。美人子。含四海。

○ 鼓吹鐃歌十八曲其十五·上邪曲/〔漢〕闕名

上邪。我欲與君相知，長命無絕衰。山無陵，江水為竭，冬雷震震，夏雨雪，天地合，乃敢與君絕。

○ 鼓吹鐃歌十八曲其十六·臨高臺曲/〔漢〕闕名

臨高臺以軒。下有清水清且寒。江有香草目以蘭。黃鵠高飛離哉翻。關弓射鵠。令我主壽萬年。收中吾。

○ 鼓吹鐃歌十八曲其十七·遠如期曲/〔漢〕闕名

遠如期。益如壽。處天左側。大樂萬歲。與天無極。雅樂陳。佳哉紛。單于自歸。動如驚心。虞心大佳。萬人還來。謁者引。鄉殿陳。累世未嘗聞之。增壽萬年亦誠哉。

○ 鼓吹鐃歌十八曲其十八·石留曲/〔漢〕闕名

石留涼陽涼石水流為沙錫以微河為香向始谿冷將風陽北逝肯無敢與于揚心邪懷蘭志金安薄北方開留離蘭

○ 箜篌引/〔漢〕闕名

公無渡河，公竟渡河。
墮河而死，當奈公何。

○ 江南/〔漢〕闕名

江南可采蓮，蓮葉何田田，魚戲蓮葉間。
魚戲蓮葉東，魚戲蓮葉西。
魚戲蓮葉南，魚戲蓮葉北。

○ 東光/〔漢〕闕名

東光平蒼，梧何不平。蒼梧多腐粟，無益諸軍糧。諸軍游蕩子，早行多悲傷。

○ 薤露/〔漢〕闕名

薤上露，何易晞。露晞明朝更復落，人死一去何時歸。

○ 蒿里曲/〔漢〕闕名

蒿里誰家地，聚斂魂魄無賢愚。鬼伯一何相催促，人命不得少踟躕。

○ 雞鳴/〔漢〕闕名

雞鳴高樹巔，狗吠深宮中。
蕩子何所之，天下方太平。
刑法非有貸，柔協正亂名。
黃金為君門，璧玉為軒堂。
上有雙樽酒，作使邯鄲倡。
劉玉碧青甓，後出郭門王。
舍後有方池，池中雙鴛鴦。
鴛鴦七十二，羅列自成行。
鳴聲何啾啾，聞我殿東廂。
兄弟四五人，皆為侍中郎。
五日一時來，觀者滿路傍。
黃金絡馬頭，熲熲何煌煌。
桃生露井上，李樹生桃傍。
虫來齧桃根，李樹代桃僵。
樹木身相代，兄弟還相忘。

○ 烏生/〔漢〕闕名

烏生八九子，端坐秦氏桂樹間。唶我秦氏家有游遨蕩子，工用睢陽強蘇合彈。左手持強彈，兩丸出入烏東西。唶我一丸即發中烏身，烏死魂魄飛揚上天。阿母生烏子時，乃在南山巖石間。唶我人民安知烏子處，蹊徑窈窕安從通。白鹿乃在上林西苑中，射工尚復得白鹿脯哺。唶我黃鵠摩天極高飛，後宮尚復得烹煮之。鯉魚乃在洛水深淵中，釣鉤尚得鯉魚口。唶我人民生各各有壽命，死生何須復道前後。

○ 平陵東/〔漢〕闕名

平陵東，松柏桐，不知何人劫義公。
劫義公在高堂下，交錢百萬兩走馬。
兩走馬，亦誠難，顧見追吏心中惻。
心中惻，血出漉，歸告我家賣黃犢。

○ 陌上桑/〔漢〕闕名

日出東南隅，照我秦氏樓。
秦氏有好女，自名為羅敷。
羅敷善蠶桑，采桑城南隅。
青絲為籠係，桂枝為籠鉤。(一作「青絲為籠繩」)
頭上倭墮髻，耳中明月珠。
緗綺為下裙，紫綺為上襦。
行者見羅敷，下擔捋髭鬚。
少年見羅敷，脫帽著帩頭。
耕者忘其犁，鋤者忘其鋤。
來歸相怨怒，但坐觀羅敷。
使君從南來，五馬立踟躕。
使君遣吏往，問此誰家姝。
秦氏有好女，自名為羅敷。
羅敷年幾何，二十尚不足，十五頗有餘。
使君謝羅敷，寧可共載不。
羅敷前致辭，使君一何愚。
使君自有婦，羅敷自有夫。
東方千餘騎，夫婿居上頭。
何用識夫婿，白馬從驪駒。
青絲繫馬尾，黃金絡馬頭。
腰中鹿盧劍，可值千萬餘。
十五府小史，二十朝大夫。
三十侍中郎，四十專城居。
為人潔白皙，鬑鬑頗有鬚。
盈盈公府步，冉冉府中趨。
坐中數千人，皆言夫婿殊。

○ 陌上桑·楚辭鈔/〔漢〕闕名

今有人，山之阿，被服薜荔帶女蘿。
既含睇，又宜笑，子戀慕予善窈窕。
乘赤豹，從文狸，辛夷車駕結桂旗。
被石蘭，帶杜衡，折芳拔荃遺所思。
處幽室，終不見，天路險艱獨後來。
表獨立，山之上，雲何容容而在下。
杳冥冥，羌晝晦，東風飄颻神靈雨。
風瑟瑟，木㮴㮴，思念公子徒以憂。

○ 王子喬/〔漢〕闕名

王子喬，參駕白鹿雲中遨。
參駕白鹿雲中遨，下遊來。
王子喬，參駕白鹿上至雲，戲遊遨。
上建逋陰廣里踐近，高結仙宮，過謁三台。
東游四海五嶽上，過蓬萊紫雲臺。
三王五帝不足令，令我聖朝應太平。
養民若子事父明，當究天祿永康寧。
玉女羅坐吹笛簫，嗟行聖人遊八極。
鳴吐銜福翔殿側，聖主享萬年，悲吟皇帝延壽命。

○ 長歌行/〔漢〕闕名

青青園中葵，朝露待日晞。
陽春布德澤，萬物生光輝。
常恐秋節至，焜黃華葉衰。
百川東到海，何時復西歸。
少壯不努力，老大徒傷悲。

○ 長歌行/〔漢〕闕名

仙人騎白鹿，髮短耳何長。
導我上太華，攬芝獲赤幢。
來到主人門，奉藥一玉箱。
主人服此藥，身體日康強。
髮白復更黑，延年壽命長。
岧岧山上亭，皎皎雲間星。
遠望使心思，游子戀所生。
驅車出北門，遙觀洛陽城。
凱風吹長棘，夭夭枝葉傾。
黃鳥飛相追，咬咬弄音聲。
佇立望西河，泣下沾羅纓。

○ 君子行/〔漢〕闕名

君子防未然，不處嫌疑間。
瓜田不納履，李下不正冠。
嫂叔不親授，長幼不比肩。
勞謙得其柄，和光甚獨難。
周公下白屋，吐哺不及餐。
一沐三握髮，後世稱聖賢。

○ 豫章行/〔漢〕闕名

白楊初生時，乃在豫章山。
上葉摩青雲，下根通黃泉。
涼秋八九月，山客持斧斤。
我□何皎皎，梯落□□□。
根株已斷絕，顛倒巖石間。
大匠持斧繩，鋸墨齊兩端。
一驅四五里，枝葉自相捐。
□□□□□，會為舟船燔。
身在洛陽宮，根在豫章山。
多謝枝與葉，何時復相連。
吾生百年□，自□□□俱。
何意萬人巧，使我離根株。

○ 董逃行/〔漢〕闕名

吾欲上謁從高山，山頭危險道路難。
遙望五嶽端，黃金為闕班璘。
但見芝草葉落紛紛，百鳥集來如煙。
山獸紛綸，麟辟邪其端。
鵾雞聲鳴，但見山獸援戲相拘攀。
小復前行，玉堂未心懷流還。
傳教出門來，門外人何求所言。
欲從聖道，求一得命延。教敕凡吏受言。
采取神藥若木端，玉兔長跪搗藥蝦蟆丸。
奉上陛下一玉柈，服此藥可得神仙。
服爾神藥，莫不歡喜。
陛下長生老壽，四面肅肅稽首。
天神擁護左右，陛下長與天相保守。

○ 相逢行/〔漢〕闕名

相逢狹路間，道隘不容車。
不知何年少，夾轂問君家。
君家誠易知，易知復難忘。
黃金為君門，白玉為君堂。
堂上置樽酒，作使邯鄲倡。
中庭生桂樹，華鐙何煌煌。
兄弟兩三人，中子為侍郎。
五日一來歸，道上自生光。
黃金絡馬頭，觀者盈道傍。
入門時左顧，但見雙鴛鴦。
鴛鴦七十二，羅列自成行。
音聲何噰噰，鶴鳴東西廂。
大婦織綺羅，中婦織流黃。
小婦無所為，挾瑟上高堂。
丈人且安坐，調絲方未央。

○ 長安有狹斜行/〔漢〕闕名

長安有狹斜，狹斜不容車。
適逢兩少年，夾轂問君家。
君家新市傍，易知復難忘。
大子二千石，中子孝廉郎。
小子無官職，衣冠仕洛陽。
三子俱入室，室中自生光。
大婦織綺紵，中婦織流黃。
小婦無所為，挾琴上高堂。
丈人且徐徐，調弦詎未央。

○ 善哉行/〔漢〕闕名

來日大難，口燥唇乾。
今日相樂，皆當喜歡。
經歷名山，芝草翩翩。
仙人王喬，奉藥一丸。
自惜袖短，內手知寒。
慚無靈轍，以報趙宣。
月沒參橫，北斗闌干。
親交在門，饑不及餐。
歡日尚少，戚日苦多。
何以忘憂，彈箏酒歌。
淮南八公，要道不煩。
參駕六龍，游戲雲端。

○ 隴西行/〔漢〕闕名

邪徑過空廬，好人常獨居。
卒得神仙道，上與天相扶。
過謁王父母，乃在太山隅。
離天四五里，道逢赤松俱。
攬轡為我御，將吾天上游。
天上何所有，歷歷種白榆。
桂樹夾道生，青龍對伏趺。
鳳凰鳴啾啾，一母將九雛。
顧視世間人，為樂甚獨殊。
好婦出迎客，顏色正敷愉。
伸腰再拜跪，問客平安不。
請客北堂上，坐客氈氍毹。
清白各異樽，酒上玉華疏。
酌酒持與客，客言主人持。
卻略再拜跪，然後持一杯。
談笑未及竟，左顧敕中廚。
促令辦粗飯，慎莫使稽留。
廢禮送客出，盈盈府中趨。
送客亦不遠，足不過門樞。
取婦得如此，齊姜亦不如。
健婦持門戶，亦勝一丈夫。

○ 隴西行/〔漢〕闕名

行行重行行，白日薄西山。

○ 折楊柳行/〔漢〕闕名

默默施行違，厥罰隨事來。
末喜殺龍逢，桀放於鳴條。
祖伊言不用，紂頭懸白旄。
指鹿用為馬，胡亥以喪軀。
夫差臨命絕，乃云負子胥。
戎王納女樂，以亡其由余。
璧馬禍及虢，二國俱為墟。
三夫成市虎，慈母投杼趨。
卞和之刖足，接輿歸草廬。

○ 西門行/〔漢〕闕名

出西門，步念之。今日不作樂，當待何時。逮為樂，逮為樂，當及時。何能愁怫鬱，當復待來茲。釀美酒，炙肥牛。請呼心所歡，可用解憂愁。人生不滿百，常懷千歲憂。晝短苦夜長，何不秉燭遊。遊行去去如雲除，弊車羸馬為自儲。(本辭)

出西門，步念之。今日不作樂，當待何時。(一解)
夫為樂，為樂當及時。何能愁怫鬱，當復待來茲。(二解)
釀美酒，炙肥牛。請呼心所歡，可用解憂愁。(三解)
人生不滿百，常懷千歲憂。晝短苦夜長，何不秉燭遊。(四解)
自非仙人王子喬，計會壽命難與期。自非仙人王子喬，計會壽命難與期。(五解)
人壽非金石，年命安可期。貪財愛惜費，但為後世嗤。(六解)

○ 東門行/〔漢〕闕名

出東門，不顧歸。來入門，悵欲悲。
盎中無斗儲，還視桁上無懸衣。
拔劍出門去，兒女牽衣啼。
他家但願富貴，賤妾與君共餔糜。
共餔糜，上用倉浪天故，下為黃口小兒。
今時清廉，難犯教言，君復自愛，莫為非。
今時清廉，難犯教言，君復自愛，莫為非行。
吾去為遲平，慎行望君歸。

○ 婦病行/〔漢〕闕名

婦病連年累歲，傳呼丈人前一言。
當言未及得言，不知淚下一何翩翩。
屬累君兩三孤子，莫我兒飢且寒。
有過慎莫笡笞，行當折搖，思復念之。

亂曰：

抱時無衣，襦復無裏。
閉門塞牖，舍孤兒到市。
道逢親交，泣坐不能起。
從乞求與孤買餌，對交啼泣，淚不可止。
我欲不傷悲不能已，探懷中錢持授交。
入門見孤兒，啼索其母抱。
徘徊空舍中，行復爾耳，棄置勿復道。

○ 孤兒行/〔漢〕闕名

孤兒生，孤子遇生，命獨當苦。
父母在時，乘堅車，駕駟馬。
父母已去，兄嫂令我行賈。
南到九江，東到齊與魯。
腊月來歸，不敢自言苦。

頭多蟣蝨，面目多塵土。
大兄言辦飯，大嫂言視馬。
上高堂，行取殿下堂，孤兒淚下如雨。
使我朝行汲，暮得水來歸。
手為錯，足下無菲。
愴愴履霜，中多蒺藜。
拔斷蒺藜腸肉中，愴欲悲。
淚下渫渫，清涕累累。
冬無複襦，夏無單衣。
居生不樂，不如早下去，從地下黃泉。
春氣動，草萌芽。
三月蠶桑，六月收瓜。
將是瓜車，來到還家。
瓜車反覆，助我者少，啗瓜者多。
願還我蒂，兄與嫂嚴。
獨且急歸，當興校計。

亂曰：

里中一何譊譊，願欲寄尺書。
將與地下父母，兄嫂難與久居。

○ 洛陽行古詞八解/〔漢〕闕名

孝和帝在時，洛陽令王君，本自益州廣漢民，少行宦，學通五經論。(一解)

明知法令，歷世衣冠。從溫補洛陽令，治行致賢，擁護百姓，子養萬民。(二解)

外行猛政，內懷慈仁。文武備具，料民富貧，移惡子姓名，五篇著里端。(三解)

傷殺人，比伍同罪對門。禁鎦矛八尺，捕輕薄少年，加笞決罪，詣馬市論。(四解)

無妄發賦，念在理冤，敕吏正獄，不得苛煩。財用錢三十，買繩禮竿。(五解)

賢哉賢哉，我縣王君。臣吏衣冠，奉事皇帝。功曹主簿，皆得其人。(六解)

臨部居職，不敢行恩。清身苦體，夙夜勞勤。治有能名，遠近所聞。(七解)

天年不遂，蚤就奄昏。為君作祠，安陽亭西。欲令後世，莫不稱傳。(八解)

○ 豔歌何嘗行/〔漢〕闕名

飛來雙白鵠，乃從西北來。
十十將五五，羅列行不齊。
忽然卒疲病，不能飛相隨。
五里一反顧，六里一徘徊。
吾欲銜汝去，口噤不能開。
吾欲負汝去，羽毛日摧頹。
樂哉新相知，憂來生別離。
踟蹰顧群侶，淚落縱橫垂。
今日樂相樂，延年萬歲期。

○ 豔歌何嘗行/〔漢〕闕名

飛來雙白鵠，乃從西北方。
十十五五，羅列成行。
妻卒被病，不能相隨。
五里一返顧，六里一徘徊。
吾欲銜汝去，口噤不能開。
吾欲負汝去，毛羽何摧頹。
樂哉新相知，憂來生別離。
躇躊顧群侶，淚下不自知。
念與君離別，氣結不能言。
各各重自愛，道遠歸還難。
妾當守空房，閉門下重關。
若生當相見，亡者會黃泉。
今日樂相樂，延年萬歲期。

○ 豔歌行/〔漢〕闕名

翩翩堂前燕，冬藏夏來見。
兄弟兩三人，流宕在他縣。
故衣誰當補，新衣誰當綻。
賴得賢主人，覽取為吾䋎。
夫婿從門來，斜柯西北眄。
語卿且勿眄，水清石自見。
石見何累累，遠行不如歸。

○ 白頭吟/〔漢〕闕名

皚如山上雪，皎如雲間月。
聞君有兩意，故來相決絕。
平生共城中，何嘗斗酒會。
今日斗酒會，明旦溝水頭。
蹀躞御溝上，溝水東西流。
郭東亦有樵，郭西亦有樵。
兩樵相推與，無親為誰驕。
淒淒重淒淒，嫁娶亦不啼。
願得一心人，白頭不相離。
竹竿何裊裊，魚尾何簁簁。
男兒欲相知，何用錢刀為。
䶘如馬噉萁，川上高士嬉。
今日相對樂，延年萬歲期。

○ 怨詩行/〔漢〕闕名

天道悠且長，人命一何促。
百年未幾時，奄若風吹燭。
嘉賓難再遇，人命不可續。
齊度游四方，各繫太山錄。
人間樂未央，忽然歸東嶽。
當須蕩中情，游心恣所欲。

○ 滿歌行/〔漢〕闕名

為樂未幾時，遭世險巇，逢此百離。伶丁荼毒，愁懣難支。遙望辰極，天曉月移。憂來闐心，誰當我知。(一解)

戚戚多思慮，耿耿不寧，禍福無形。唯念古人，遜位躬耕。遂我所願，以茲自寧。自鄙山棲，守此一榮。(二解)

暮秋冽風起，西蹈滄海，心不能安。攬衣起瞻夜，北斗闌干。星漢照我，去去自無它。奉事二親，勞心可言。(三解)

窮達天所為，智者不愁，多為少憂。安貧樂正道，師彼莊周。遺名者貴，子熙同巇。往者二賢，名垂千秋。(四解)

飲酒歌舞，不樂何須。善哉照觀日月，日月馳驅。轗軻世間，何有何無。貪財惜費，此一何愚。命如鑿石見火，居世竟能幾時。但當歡樂自娛，盡心極所熙怡。安善養君德性，百年保此期頤。(五解)

○ 淮南王/〔漢〕闕名

淮南王，自言尊，百尺高樓與天連。後園鑿井銀作床，金瓶素綆汲寒漿。汲寒漿，飲少年。少年窈窕何能賢，揚聲悲歌音絕天。我欲度河河無梁，願化雙黃鵠，還故鄉。還故鄉，入故里。徘徊故鄉，苦身不已。舞寄聲無不泰，徘徊桑梓遊天外。

○ 俳歌辭/〔漢〕闕名

俳不言不語，呼俳噏所。俳適一起，狼率不止。生扳牛角，摩斷膚耳。馬無懸蹄，牛無上齒。駱駝無角，奮迅兩耳。

○ 蝶蝶行/〔漢〕闕名

蝶蝶之遨游東園，奈何卒逢三月養子燕，接我苜蓿間。持之我入紫深宮中，行纏之傳欂櫨間。雀來燕。燕子見銜哺來，搖頭鼓翼何軒奴軒。

○ 梁甫吟/〔漢〕闕名

步出齊城門，遙望蕩陰里。
里中有三墳，累累正相似。
問是誰家墓，田疆古冶子。
力能排南山，文能絕地紀。
一朝被讒言，二桃殺三士。
誰能為此謀，國相齊晏子。

○ 悲歌/〔漢〕闕名

悲歌可以當泣，遠望可以當歸。
思念故鄉，鬱鬱累累。
欲歸家無人，欲渡河無船。
心思不能言，腸中車輪轉。

○ 前緩聲歌/〔漢〕闕名

水中之馬。必有陸地之船。但有意氣不能自前。心非木石。荊根株數得覆蓋天。
當復思東流之水。必有西上之魚。不在大小。但有朝於復來。長笛續短笛。欲今皇帝陛下三千萬。

○ 孔雀東南飛古詩為焦仲卿妻作/〔漢〕闕名

孔雀東南飛，五里一徘徊。
十三能織素，十四學裁衣。
十五彈箜篌，十六誦詩書。
十七為君婦，心中常苦悲。
君既為府吏，守節情不移。
賤妾留空房，相見常日稀。
雞鳴入機織，夜夜不得息。
三日斷五匹，大人故嫌遲。
非為織作遲，君家婦難為。
妾不堪驅使，徒留無所施。
便可白公姥，及時相遣歸。
府吏得聞之，堂上啓阿母。
兒已薄祿相，幸復得此婦。
結髮同枕席，黃泉共為友。
共事三二年，始爾未為久。
女行無偏斜，何意致不厚。
阿母謂府吏，何乃太區區。
此婦無禮節，舉動自專由。
吾意久懷忿，汝豈得自由。
東家有賢女，自名秦羅敷。
可憐體無比，阿母為汝求。
便可速遣之，遣之慎莫留。
府吏長跪告，伏惟啓阿母。
今若遣此婦，終老不復取。
阿母得聞之，槌牀便大怒。
小子無所畏，何敢助婦語。
吾已失恩義，會不相從許。
府吏默無聲，再拜還入戶。
舉言謂新婦，哽咽不能語。
我自不驅卿，逼迫有阿母。
卿但暫還家，吾今且報府。
不久當歸還，還必相迎取。
以此下心意，慎勿違吾語。
新婦謂府吏，勿復重紛紜。
往昔初陽歲，謝家來貴門。
奉事循公姥，進止敢自專。
晝夜勤作息，伶俜縈苦辛。
謂言無罪過，供養卒大恩。
仍更被驅遣，何言復來還。
妾有繡腰襦，葳蕤自生光。
紅羅復斗帳，四角垂香囊。
箱簾六七十，綠碧青絲繩。
物物各自異，種種在其中。
人賤物亦鄙，不足迎後人。
留待作遺施，於今無會因。
時時為安慰，久久莫相忘。
雞鳴外欲曙，新婦起嚴妝。
著我繡夾裙，事事四五通。
足下躡絲履，頭上玳瑁光。
腰若流紈素，耳著明月璫。
指如削葱根，口如含朱丹。
纖纖作細步，精妙世無雙。
上堂拜阿母，阿母怒不止。
昔作女兒時，生小出野里。
本自無教訓，兼愧貴家子。
受母錢帛多，不堪母驅使。
今日還家去，念母勞家裏。
卻與小姑別，淚落連珠子。
新婦初來時，小姑始扶牀。
今日被驅遣，小姑如我長。
勤心養公姥，好自相扶將。
初七及下九，嬉戲莫相忘。
出門登車去，涕落百餘行。
府吏馬在前，新婦車在後。
隱隱何甸甸，俱會大道口。
下馬入車中，低頭共耳語。
誓不相隔卿，且暫還家去。
吾今且赴府，不久當還歸，誓天不相負。
新婦謂府吏，感君區區懷。
君既若見錄，不久望君來。
君當作磐石，妾當作蒲葦。
蒲葦紉如絲，磐石無轉移。
我有親父兄，性行暴如雷。
恐不任我意，逆以煎我懷。
舉手長勞勞，二情同依依。
入門上家堂，進退無顏儀。
阿母大拊掌，不圖子自歸。
十三教汝織，十四能裁衣。
十五彈箜篌，十六知禮儀。
十七遣汝嫁，謂言無誓違。
汝今何罪過，不迎而自歸。
蘭芝慚阿母，兒實無罪過，阿母大悲摧。
還家十餘日，縣令遣媒來。
云有第三郎，窈窕世無雙。
年始十八九，便言多令才。
阿母謂阿女，汝可去應之。
阿女含淚答：蘭芝初還時，
府吏見丁寧，結誓不別離。
今日違情義，恐此事非奇。
自可斷來信，徐徐更謂之。
阿母白媒人，貧賤有此女，始適還家門。
不堪吏人婦，豈合令郎君。
幸可廣問訊，不得便相許。
媒人去數日，尋遣丞請還。
說有蘭家女，承籍有宦官。
云有第五郎，嬌逸未有婚。
遣丞為媒人，主簿通語言。
直說太守家，有此令郎君。
既欲結大義，故遣來貴門。
阿母謝媒人，女子先有誓，老姥豈敢言。
阿兄得聞之，悵然心中煩。
舉言謂阿妹，作計何不量。
先嫁得府吏，後嫁得郎君。
否泰如天地，足以榮汝身。
不嫁義郎體，其往欲何云。
蘭芝仰頭答，理實如兄言。
謝家事夫婿，中道還兄門。
處分適兄意，那得自任專。
雖與府吏要，後會永無緣。
登即相許和，便可作婚姻。
媒人下牀去，諾諾復爾爾。
還部白府君，下官奉使命。
言談大有緣，府君得聞之。
心中大歡喜，視歷復開書。
便利此月內，六合正相應。
良吉三十日，今已二十七，卿可去成婚。
交語速裝束，絡繹如浮雲。
青雀白鵠舫，四角龍子幡。
婀娜隨風轉，金車玉作輪。
躑躅青驄馬，流蘇金縷鞍。
齎錢三百萬，皆用青絲穿。
雜彩三百匹，交用市鮭珍。
從人四五百，郁郁登郡門。
阿母謂阿女，適得府君書，明日來迎汝。
何不作衣裳，莫令事不舉。
阿女默無聲，手巾掩口啼，淚落便如瀉。
移我琉璃榻，出置前窗下，
左手持刀尺，右手執綾羅。
朝成繡夾裙，晚成單羅衫。
晻晻日欲暝，愁思出門啼。
府吏聞此變，因求假暫歸。
未至二三里，摧藏馬悲哀。
新婦識馬聲，躡履相逢迎。
悵然遙相望，知是故人來。
舉手拍馬鞍，嗟嘆使心傷。
自君別我後，人事不可量。
果不如先願，又非君所詳。
我有親父母，逼迫兼弟兄。
以我應他人，君還何所望。
府吏謂新婦，賀卿得高遷。
磐石方且厚，可以卒千年。
蒲葦一時韌，便作旦夕間。
卿當日勝貴，吾獨向黃泉。
新婦謂府吏，何意出此言。
同是被逼迫，君爾妾亦然。
黃泉下相見，勿違今日言。
執手分道去，各各還家門。
生人作死別，恨恨那可論。
念與世間辭，千萬不復全。
府吏還家去，上堂拜阿母。
今日大風寒，寒風摧樹木，嚴霜結庭蘭。
兒今日冥冥，令母在後單。
故作不良計，勿復怨鬼神。
命如南山石，四體康且直。
阿母得聞之，零淚應聲落。
汝是大家子，仕宦於臺閣。
慎勿為婦死，貴賤情何薄。
東家有賢女，窈窕豔城郭。
阿母為汝求，便復在旦夕。
府吏再拜還，長嘆空房中，作計乃爾立。
轉頭向戶裏，漸見愁煎迫。
其日牛馬嘶，新婦入青廬。
庵庵黃昏後，寂寂人定初。
我命絕今日，魂去尸長留。
攬裙脫絲履，舉身赴清池。
府吏聞此事，心知長別離。
徘徊庭樹下，自挂東南枝。
兩家求合葬，合葬華山傍。
東西植松柏，左右種梧桐。
枝枝相覆蓋，葉葉相交通。
中有雙飛鳥，自名為鴛鴦。
仰頭相向鳴，夜夜達五更。
行人駐足聽，寡婦起彷徨。
多謝後世人，戒之慎勿忘。

○ 枯魚過河泣/〔漢〕闕名

枯魚過河泣，何時悔復及。
作書與魴鱮，相教慎出入。

○ 樂府/〔漢〕闕名

行胡從何方，列國持何來。
氍毹毾㲪五木香，迷迭艾納及都梁。

○ 離歌/〔漢〕闕名

晨行梓道中，梓葉相切磨。
與君別交中，繣如新縑羅。
裂之有餘絲，吐之無還期。

○ 猛虎行/〔漢〕闕名

饑不從猛虎食，暮不從野雀棲。
野雀安無巢，游子為誰驕。

○ 猛虎行殘句/〔漢〕闕名

少年惶且怖，伶俜到他鄉。
稟氣有豐約，受形有短長。

○ 上留田行/〔漢〕闕名

出是上獨西門。三荊同一根生，一荊斷絕不長。兄弟有兩三人，小弟塊摧獨貧。

○ 上留田行/〔漢〕闕名

里中有啼兒，似類親父子。
回車問啼兒，慷慨不可止。

○ 古八變歌/〔漢〕闕名

北風初秋至，吹我章華臺。
浮雲多暮色，似從崦嵫來。
枯桑鳴中林，緯絡響空階。
翩翩飛蓬征，愴愴游子懷。
故鄉不可見，長望始此回。

○ 古歌/〔漢〕闕名

上金殿，著玉樽。
延貴客，入金門。
入金門，上金堂。
東廚具餚膳，椎牛烹豬羊。
主人前進酒，彈瑟為清商。
投壺對彈棋，博奕並復行。
朱火颺煙霧，博山吐微香。
清樽發朱顏，四坐樂且康。
今日樂相樂，延年壽千霜。

○ 古歌/〔漢〕闕名

秋風蕭蕭愁殺人，出亦愁，入亦愁。
座中何人，誰不懷憂，令我白頭。
胡地多飈風，樹木何修修。
離家日趨遠，衣帶日趨緩。
心思不能言，腸中車輪轉。

○ 豔歌/〔漢〕闕名

今日樂上樂，相從步雲衢。
天公出美酒，河伯出鯉魚。
青龍前鋪席，白虎持榼壺。
南斗工鼓瑟，北斗吹笙竽。
姮娥垂明璫，織女奉瑛琚。
蒼霞揚東謳，清風流西歈。
垂露成帷幄，奔星扶輪輿。

○ 古咄唶歌/〔漢〕闕名

棗下何攢攢，榮華各有時。
棗欲初赤時，人從四邊來。
棗適今日賜，誰當仰視之。

○ 古胡無人行/〔漢〕闕名

望胡地，何嶮𡺢。斷胡頭，脯胡臆。

○ 古步出夏門行/〔漢〕闕名

白骨不覆，疫癘流行。
市朝易人，千載墓平。
行行復行行，白日薄西山。

○ 古新成安樂宮/〔漢〕闕名

般鼓鐘聲，盡為鏗鏘。

○ 視刀鐶歌/〔漢〕闕名

常恨言語淺，不如人意深。
今朝兩相視，脈脈動人心。

○ 古樂府罩辭/〔漢〕闕名

罩初何得，端來得鮒。
小者如手，大者如屨。
孝子持歸，遺我公姥。
安得此魚，適與罩迕。
從今以後，但當求鮒。

○ 雞鳴歌/〔漢〕闕名

東方欲明星爛爛，汝南晨雞登壇喚。
曲終漏盡嚴具陳，月沒星稀天下旦。
千門萬戶遞魚鑰，宮中城上飛烏鵲。

○ 古豔歌/〔漢〕闕名

孔雀東飛，苦寒無衣。
為君作妻，中心惻悲。
夜夜織作，不得下機。
三日載匹，尚言吾遲。

○ 古豔歌/〔漢〕闕名

行行隨道，經歷山陂。
馬啖柏葉，人啖柏脂。
不可常飽，聊可遏饑。

○ 古豔歌/〔漢〕闕名

煢煢白兔，東走西顧。
衣不如新，人不如故。

○ 古豔歌/〔漢〕闕名

蘭草自生香，生于大道傍。
十月鉤簾起，並在束薪中。
秋霜白露下，桑葉鬱為黃。

○ 古豔歌/〔漢〕闕名

白鹽海東來，美豉出魯門。

○ 古豔歌/〔漢〕闕名

居貧衣單薄，腸中常苦飢。

○ 古樂府詩/〔漢〕闕名

請說劍。駿犀標首，玉琢中央。六一所善，王者所杖。帶以上車，如燕飛揚。

○ 古樂府/〔漢〕闕名

布谷鳴，農人驚。

○ 古樂府/〔漢〕闕名

啄木高飛乍低仰，摶樹林藪著榆桑。
低足頭啄劚如劚，飛鳴相驟聲如篁。

○ 古樂府/〔漢〕闕名

豹則虎之弟，鷹則鷂之兄。

○ 古樂府/〔漢〕闕名

天寒知被薄，憂思知夜長。

○ 古妍歌/〔漢〕闕名

妍歌展妙聲，發曲吐令辭。

○ 樂府歌/〔漢〕闕名

春酒甘如乳，秋醴清如華。

○ 古歌/〔漢〕闕名

田中菟絲，何嘗可絡。
道邊燕麥，何嘗可獲。

○ 歌/〔漢〕闕名

濯龍望如海，河橋渡似雷。

○ 茂陵中書歌/〔漢〕闕名

都孋桂英，美芳鼓行。

○ 古博異辯游/〔漢〕闕名

眾星累累如連貝。
江河四海如衣帶。

○ 古董逃行/〔漢〕闕名

年命冉冉我遒，零落下歸山丘。

○ 古樂府/〔漢〕闕名

青天含翠彩，素日揚清暉。

○ 古歌/〔漢〕闕名

金荊持作枕，紫荊持作牀。

○ 古歌/〔漢〕闕名

高田種小麥，終久不成穗。
男兒在他鄉，焉得不憔悴。

○ 李翕析里橋郙閣頌新詩/〔漢〕仇靖

析里之閣兮川兌之間，高山崔㠕兮水流蕩蕩。
地既塉确兮與寇為鄰，西隴鼎峙兮東以析分。
或失緒業兮至于困貧，危危累卵兮聖朝閔憐。
分符析壤兮廼命是君，扶危救傾兮全育孑遺。
劬勞日稷兮惟惠勤勤，拯溺亨屯兮瘡痍始起。
閭閻充庶兮百姓歡欣，僉曰太平兮文翁復存。

○ 漢元光鏡銘其一/〔漢〕佚名

漢造作尚方明鏡，幽煉三商。
周照無極，山海光明，長樂未央。
富且昌，宜侯王。
□命長壽，官位至三公。
壽如東王父，西王母仙人。

○ 漢元光鏡銘其二/〔漢〕佚名

元光作竟，幽煉三商。

○ 漢王氏鏡銘/〔漢〕佚名

王氏作竟百采服，多賀新家人民息。
官位普照天下復，風雨時節五穀熟。
長保二親子孫力，傳告後世樂無極。

○ 漢青盖鏡銘/〔漢〕佚名

青盖作竟四夷服，多賀國家人民息。
胡虜殄滅天下復，風雨時節五穀熟。
長保二親得天力，傳告後世樂無極。

○ 長樂鏡銘/〔漢〕佚名

煉冶銅華清而明，以之為鏡而宜文章。
延年益壽去不祥，與天無極而日月之光，毋相忘。

○ 吳永安五年鏡銘/〔漢〕佚名

明鏡百煉師命長，常富貴，樂未央，宜侯王。

○ 十五從軍征/〔漢〕佚名

十五從軍征，八十始得歸。
道逢鄉里人，家中有阿誰。
遙看是君家，松柏冢累累。
兔從狗竇入，雉從梁上飛。
中庭生旅穀，井上生旅葵。
舂穀持作飯，采葵持作羹。
羹飯一時熟，不知貽阿誰。
出門東向看，淚落沾我衣。

○ 漢五銖錢銅範銘/〔漢〕佚名

長樂未央，貴比侯王。

○ 檳榔俗語/〔漢〕佚名

檳榔扶留，可以忘憂。

○ 漢獻帝時人為鄧盛語/〔漢〕佚名

淑問得竟，皋陶鄧盛。

○ 大招/〔漢〕作者未詳

青春受謝，白日昭只。
春氣奮發，萬物遽只。
冥淩浹行，魂無逃只。
魂魄歸徠，無遠遙只。
魂乎歸徠，無東無西無南無北只。
東有大海，溺水浟浟只。
螭龍並流，上下悠悠只。
霧雨淫淫，白皓膠只。
魂乎無東，湯谷寂只。
魂乎無南，南有炎火千里，蝮蛇蜒只。
山林險隘，虎豹蜿只。
鰅鱅短狐，王虺騫只。
魂乎無南，蜮傷躬只。
魂乎無西，西方流沙，漭洋洋只。
豕首縱目，被髮鬤只。
長爪踞牙，誒笑狂只。
魂乎無西，多害傷只。
魂乎無北，北有寒山，逴龍赩只。
代水不可涉，深不可測只。
天白顥顥，寒凝凝只。
魂乎無往，盈北極只。
魂魄歸徠，閒以靜只。
自恣荊楚，安以定只。
逞志究欲，心意安只。
窮身永樂，年壽延只。
魂乎歸徠，樂不可言只。
五穀六仞，設菰粱只。
鼎臑盈望，和致芳只。
內鶬鴿鵠，味豺羹只。
魂乎歸徠，恣所嘗只。
鮮蠵甘雞，和楚酪只。
醢豚苦狗，膾苴蒪只。
吳酸蒿蔞，不沾薄只。
魂兮歸徠，恣所擇只。
炙鴰烝鳧，煔鶉陳只。
煎鰿𦞦雀，遽爽存只。
魂乎歸徠，麗以先只。
四酎並孰，不歰嗌只。
清馨凍飲，不歠役只。
吳醴白糵，和楚瀝只。
魂乎歸徠，不遽惕只。
代秦鄭衛，鳴竽張只。
伏戲駕辯，楚勞商只。
謳和揚阿，趙簫倡只。
魂乎歸徠，定空桑只。
二八接舞，投詩賦只。
叩鍾調磬，娛人亂只。
四上競氣，極聲變只。
魂乎歸徠，聽歌譔只。
朱脣皓齒，嫭以姱只。
比德好閒，習以都只。
豐肉微骨，調以娛只。
魂乎歸徠，安以舒只。
嫮目宜笑，娥眉曼只。
容則秀雅，穉朱顏只。
魂乎歸徠，靜以安只。
姱修滂浩，麗以佳只。
曾頰倚耳，曲眉規只。
滂心綽態，姣麗施只。
小腰秀頸，若鮮卑只。
魂乎歸徠，思怨移只。
易中利心，以動作只。
粉白黛黑，施芳澤只。
長袂拂面，善留客只。
魂乎歸徠，以娛昔只。
青色直眉，美目媔只。
靨輔奇牙，宜笑嘕只。
豐肉微骨，體便娟只。
魂乎歸徠，恣所便只。
夏屋廣大，沙堂秀只。
南房小壇，觀絕霤只。
曲屋步壛，宜擾畜只。
騰駕步遊，獵春囿只。
瓊轂錯衡，英華假只。
茝蘭桂樹，鬱彌路只。
魂乎歸徠，恣志慮只。
孔雀盈園，畜鸞皇只。
鵾鴻群晨，雜鶖鶬只。
鴻鵠代遊，曼鷫鷞只。
魂乎歸徠，鳳皇翔只。
曼澤怡面，血氣盛只。
永宜厥身，保壽命只。
室家盈廷，爵祿盛只。
魂乎歸徠，居室定只。
接徑千里，出若雲只。
三圭重侯，聽類神只。
察篤夭隱，孤寡存只。
魂兮歸徠，正始昆只。
田邑千畛，人阜昌只。
美冒眾流，德澤章只。
先威後文，善美明只。
魂乎歸徠，賞罰當只。
名聲若日，照四海只。
德譽配天，萬民理只。
北至幽陵，南交阯只。
西薄羊腸，東窮海只。
魂乎歸徠，尚賢士只。
發政獻行，禁苛暴只。
舉傑壓陛，誅譏罷只。
直贏在位，近禹麾只。
豪傑執政，流澤施只。
魂乎歸徠，國家為只。
雄雄赫赫，天德明只。
三公穆穆，登降堂只。
諸侯畢極，立九卿只。
昭質既設，大侯張只。
執弓挾矢，揖辭讓只。
魂乎歸徠，尚三王只。

○ 歌二首其一·為望卿作/〔漢〕劉去

背尊章，嫖以忽。
謀屈奇，起自絕。
行周流，自生患。
諒非望，今誰怨。

○ 歌二首其二·為修成作/〔漢〕劉去

愁莫愁，居無聊。
心重結，意不舒。
內茀郁，憂哀積。
上不見天，生何益。
日崔隤，時不再。
願棄軀，死無悔。

○ 悲秋歌/〔漢〕劉細君

吾家嫁我兮天一方，遠託異國兮烏孫王。
穹廬為室兮旃為牆，以肉為食兮酪為漿。
居常土思兮心內傷，願為黃鵠兮還故鄉。

○ 歌/〔漢〕華容夫人

髮紛紛兮寘渠。
骨籍籍兮亡居。
母求死子兮妻求死夫。
裴回兩渠間兮君子獨安居。

○ 歌/〔漢〕四皓

莫莫高山，深谷逶迤。
曄曄紫芝，可以療飢。
唐虞世遠，吾將何歸。
駟馬高蓋，其憂甚大。
富貴之畏人兮，不若貧賤之肆志。

○ 采芝操/〔漢〕四皓

皓天嗟嗟，深谷逶迤。
樹木莫莫，高山崔嵬。
嚴居穴處，以為幄茵。
曄曄紫芝，可以療饑。
唐虞往矣，吾當安歸。

○ 甘頌/〔漢〕宗炳

煌煌嘉實，磊如景星。
南金其色，隋珠其形。

○ 哀時命/〔漢〕莊忌

哀時命之不及古人兮，夫何予生之不遘時。
往者不可扳援兮，徠者不可與期。
志憾恨而不逞兮，杼中情而屬詩。
夜炯炯而不寐兮，懷隱憂而歷茲。
心鬱鬱而無告兮，眾孰可與深謀。
欿愁悴而委惰兮，老冉冉而逮之。
居處愁以隱約兮，志沈抑而不揚。
道壅塞而不通兮，江河廣而無梁。
願至崑崙之懸圃兮，采鍾山之玉英。
擥瑤木之橝枝兮，望閬風之板桐。
弱水汩其為難兮，路中斷而不通。
勢不能凌波以徑度兮，又無羽翼而高翔。
然隱憫而不達兮，獨徙倚而彷徉。
悵惝罔以永思兮，心紆軫而增傷。
倚躊躇以淹留兮，日飢饉而絕糧。
廓抱景而獨倚兮，超永思乎故鄉。
廓落寂而無友兮，誰可與玩此遺芳。
白日晼晚其將入兮，哀余壽之弗將。
車既敝而馬罷兮，蹇邅徊而不能行。
身既不容於濁世兮，不知進退之宜當。
冠崔嵬而切雲兮，劍淋離而從橫。
衣攝葉以儲與兮，左袪挂於榑桑。
右袵拂於不周兮，六合不足以肆行。
上同鑿枘於伏戲兮，下合矩矱於虞唐。
願尊節而式高兮，志猶卑夫禹湯。
雖知困其不改操兮，終不以邪枉害方。
世並舉而好朋兮，壹斗斛而相量。
眾比周以肩迫兮，賢者遠而隱藏。
為鳳皇作鶉籠兮，雖翕翅其不容。
靈皇其不寤知兮，焉陳詞而效忠。
俗嫉妒而蔽賢兮，孰知余之從容。
願舒志而抽馮兮，庸詎知其吉凶。
璋珪雜於甑窐兮，隴廉與孟娵同宮。
舉世以為恆俗兮，固將愁苦而終窮。
幽獨轉而不寐兮，惟煩懣而盈匈。
魂眇眇而馳騁兮，心煩冤之𢥞𢥞。
志欿憾而不憺兮，路幽昧而甚難。
塊獨守此曲隅兮，然欿切而永歎。
愁修夜而宛轉兮，氣涫𩰾其若波。
握剞劂而不用兮，操規榘而無所施。
騁騏驥於中庭兮，焉能極夫遠道。
置猿狖於櫺檻兮，夫何以責其捷巧。
駟跛鼈而上山兮，吾固知其不能陞。
釋管晏而任臧獲兮，何權衡之能稱。
箟簬雜於黀蒸兮，機蓬矢以䠶革。
負檐荷以丈尺兮，欲伸要而不可得。
外迫脅於機臂兮，上牽聯於矰隿。
肩傾側而不容兮，固陿腹而不得息。
務光自投於深淵兮，不獲世之塵垢。
孰魁摧之可久兮，願退身而窮處。
鑿山楹而為室兮，下被衣於水渚。
霧濛濛其晨降兮，雲斐斐而承宇。(一作「霧露濛濛其晨降兮，雲衣斐斐而承宇」)
虹霓紛其朝霞兮，夕淫淫而淋雨。
怊茫茫而無歸兮，悵遠望此曠野。
下垂釣於谿谷兮，上要求於僊者。
與赤松結友兮，比王僑而為耦。(一作「與赤松而結友兮」)
使梟楊先導兮，白虎為之前後。
浮雲霧而入冥兮，騎白鹿而容與。
魂眐眐以寄獨兮，汩徂往而不歸。
處卓卓而日遠兮，志浩蕩而傷懷。
鸞鳳翔於蒼雲兮，故矰繳而不能加。(一作「故矰繳不能加」)
蛟龍潛於旋淵兮，身不挂於網羅。
知貪餌而近死兮，不如下游乎清波。
寧幽隱以遠禍兮，孰侵辱之可為。
子胥死而成義兮，屈原沈於汨羅。
雖體解其不變兮，豈忠信之可化。
志怦怦而內直兮，履繩墨而不頗。
執權衡而無私兮，稱輕重而不差。
摡塵垢之枉攘兮，除穢累而反真。
形體白而質素兮，中皎潔而淑清。
時猒飫而不用兮，且隱伏而遠身。
聊竄端而匿迹兮，嗼寂默而無聲。
獨便悁而煩毒兮，焉發憤而抒情。
時曖曖其將罷兮，遂悶歎而無名。
伯夷死於首陽兮，卒夭隱而不榮。
太公不遇文王兮，身至死而不得逞。
懷瑤象而佩瓊兮，願陳列而無正。
生天地之若過兮，忽爛漫而無成。
邪氣襲余之形體兮，疾憯怛而萌生。
願壹見陽春之白日兮，恐不終乎永年。

○ 美嚴王思詩/〔漢〕應季先

乘彼西漢，潭潭其淵。
君子愷悌，作民二親。
沒世遺愛，式鏡後人。

○ 敬元子歌/〔漢〕張麗英

遙望崑崙山，下有三頃田。
借問田者誰，赤子字元先。
上生烏靈木，雙闕夾兩邊。
日月互相照，神路帶中間。
採藥三微嶺，飲漱華池泉。
遨遊十二樓，偃蹇步中原。
意欲觀絳宮，正值子丹眠。
金樓憑玉几，華蓋與相連。
顧見雙使者，博著太行出。
長谷何崢嶸，齊城相接鄰。
縱我飛龍轡，忽臨無極淵。
黃精生泉底，芝草披岐川。
我欲將黃精，流丹在眼前。
徘徊飲流丹，羽翼奮迅鮮。
意猶未策外，子喬提臂牽。
所經信自險，所貴得神仙。

○ 題海鹽侯陸禕墓/〔漢〕無名氏

皇綱不振，天裂地剜。
南基蕩蕩，北辰桓桓。
帝命作鎮，龍嘯江干。
承泰六合，響威三壇。
求其隱逸，將彈南冠。
入賓金室，講道儲端。
我翼未輝，摧折永歎。
何用不德，命此執翰。
鏤金作頌，億載不刊。

○ 喻猛歌/〔漢〕無名氏

於惟蒼梧，交趾之域。
大漢惟宗，遠以仁德。

○ 射烏辭/〔漢〕王吉

烏烏啞啞，引弓射，洞左腋。陛下壽萬年，臣為二千石。

○ 費鳳別碑詩/〔漢〕石勳

碑云。君舅家中孫甘陵石勛。字子才。載馳載驅。來奔於喪庭。肝摧意悲。感切傷心。瞻彼碑誄。懷之好音。司馬慕藺相。南容復白珪。仰之以彌高。鑽之而彌堅。不堪哀且思。叙詩之一篇。庶幾昔子夏。起夫子之所言。其辭曰：

君諱鳳，字伯蕭，梁相之元子，九江太守之長兄也。世德襲爵，銀艾相亞。恢遐祖之鴻軌，拓前代之休蹤。邈逸越而難繼，非群愚之所頌。仁義本於心，慈孝著於性。不失典術，行不越矩度。清潔曒爾，泥而不滓。恤憂矜厄，施而不記。由近及遠，靡不覆載。故能闡令名而雲騰，揚盛聲而風布。踐郡右職，三貢獻計。辟州式部，忠以衛上。漢安二年，吳郡太守東海郭君，以君有逶蛇之節。自公之操，年卅一舉孝廉，拜郎中，除陳國新平長。神化風靡，惠以流下。靜而為治，匪煩匪擾。乾乾日稷，矜此黔首。功成事就，色斯高舉。宰司委職位，思賢以自輔。玄懿守謙虛，白駒以逐陧。丹陽有越寇，沒□□□□。命君討理之，試守故鄣長。蓋危亂有不讓，又畏此之罪罟。□□而□牧，爰止其師旅。鴧若飛鷹鵕，錿若夫虓虎。強者綏以德，弱者以仁撫。簡在上帝心，功訓而特紀。轓輿宰堂邑，基月而致道。視□□□□，遂據虧卿尹。中表之恩情，兄弟與甥舅。樢與女蘿性，樂松之茂好。聞君顯令名，舉宗為歡喜。不悟奄忽終，藏形而匿影。耕夫釋耒耜，桑婦投鉤莒。道阻而且長，望遠淚如雨。莢馬循大路，搴裳而涉洧。悠悠歌黍離，黃鳥集于楚。惴惴之臨穴，送君於厚土。嗟嗟悲且傷，每食□不飽。夫人篤舊好，不以存亡改。文平感渭陽，淒愴益以甚。諸姑咸璧踊，爰及君伯姊。孝孫字元宰，生不識考妣。追惟厥祖恩，蓬首斬縗杖。世所不能為，流稱於鄉黨。見吾若君存，剝裂而不已。一別會無期，相去三千里。絕翰永慷慨，泣下不可止。

○ 河圖引/〔漢〕蜀謠

汶阜之山，江出其腹。
帝以會昌，神以建福。
大饑不飢，蜀有蹲䲭。
大旱不亂，蜀有廣漢。

○ 菖蒲/〔漢〕闕名

石上生菖蒲，一寸八九節。
仙人勸我餐，令人好顔色。

○ 和項王歌·秦末漢初·虞姬T

漢兵已略地，四方楚歌聲。
大王意氣盡，賤妾何聊生。

○ 垓下歌·秦末漢初·項羽T

力拔山兮氣蓋世，時不利兮騅不逝。
騅不逝兮可奈何，虞兮虞兮奈若何。

○ 丁令威歌/〔漢〕丁令威

有鳥有鳥丁令威。
去家千年今來歸。
城郭如故人民非。
何不學仙冢累累。

○ 歌/〔漢〕東方朔

陸沈於俗，避世金馬門。宮殿中可以避世全身，何必深山之中，蒿廬之下。

○ 嗟伯夷/〔漢〕東方朔

窮隱處兮窟穴自藏，與其隨佞而得志兮，不若從孤竹於首陽。

○ 戒子詩/〔漢〕東方朔

明者處世，莫尚于中。
優哉游哉，於道相從。
首陽為拙，柳惠為工。
飽食安步，以仕代農。
依隱玩世，詭時不逢。
才盡身危，好名得華。
有群累生，孤貴失和。
遺餘不匱，自盡無多。
聖人之道，一龍一蛇。
形見神藏，與物變化。
隨時之宜，無有常家。

○ 六言/〔漢〕東方朔

合樽促席相娛，計策棄捐不收。

○ 七諫其一·初放/〔漢〕東方朔

平生於國兮長於原野。
言語訥譅兮又無彊輔。
淺智褊能兮聞見又寡。
數言便事兮見怨門下。
王不察其長利兮卒見棄乎原野。
伏念思過兮無可改者。
群眾成朋兮上浸以惑。
巧佞在前兮賢者滅息。
堯舜已沒兮孰為忠直。
高山崔巍兮水流湯湯。
死日將至兮與麋鹿同坑。
塊兮鞠，當道宿，舉世皆然兮余將誰告。
斥逐鴻鵠兮近習鴟梟，斬伐橘柚兮列樹苦桃。
便娟之修竹兮寄生乎江潭。上葳蕤而防露兮下泠泠而來風。
孰知其不合兮若竹柏之異心。往者不可及兮來者不可待。
悠悠蒼天兮莫我振理。竊怨君之不寤兮吾獨死而後已。

○ 七諫其二·沈江/〔漢〕東方朔

惟往古之得失兮，覽私微之所傷。
堯舜聖而慈仁兮，後世稱而弗忘。
齊桓失於專任兮，夷吾忠而名彰。
晉獻惑於孋姬兮，申生孝而被殃。
偃王行其仁義兮，荊文寤而徐亡。
紂暴虐以失位兮，周得佐乎呂望。
修往古以行恩兮，封比干之丘壟。
賢俊慕而自附兮，日浸淫而合同。
明法令而修理兮，蘭芷幽而有芳。
苦眾人之妒予兮，箕子寤而佯狂。
不顧地以貪名兮，心怫鬱而內傷。
聯蕙芷以為佩兮，過鮑肆而失香。
正臣端其操行兮，反離謗而見攘。
世俗更而變化兮，伯夷餓於首陽。
獨廉潔而不容兮，叔齊久而逾明。
浮雲陳而蔽晦兮，使日月乎無光。
忠臣貞而欲諫兮，讒諛毀而在旁。
秋草榮其將實兮，微霜下而夜降。
商風肅而害生兮，百草育而不長。
眾並諧以妒賢兮，孤聖特而易傷。
懷計謀而不見用兮，巖穴處而隱藏。
成功隳而不卒兮，子胥死而不葬。
世從俗而變化兮，隨風靡而成行。
信直退而毀敗兮，虛偽進而得當。
追悔過之無及兮，豈盡忠而有功。
廢制度而不用兮，務行私而去公。
終不變而死節兮，惜年齒之未央。
將方舟而下流兮，冀幸君之發矇。
痛忠言之逆耳兮，恨申子之沈江。
願悉心之所聞兮，遭值君之不聰。
不開寤而難道兮，不別橫之與縱。
聽姦臣之浮說兮，絕國家之久長。
滅規榘而不用兮，背繩墨之正方。
離憂患而乃寤兮，若縱火於秋蓬。
業失之而不救兮，尚何論乎禍凶。
彼離畔而朋黨兮，獨行之士其何望。
日漸染而不自知兮，秋毫微哉而變容。
眾輕積而折軸兮，原咎雜而累重。
赴湘沅之流澌兮，恐逐波而復東。
懷沙礫而自沈兮，不忍見君之蔽壅。

○ 七諫其三·怨世/〔漢〕東方朔

世沈淖而難論兮，俗岒峨而㠁嵯。
清泠泠而殲滅兮，溷湛湛而日多。
梟鴞既以成群兮，玄鶴弭翼而屏移。
蓬艾親入御於牀笫兮，馬蘭踸踔而日加。
棄捐藥芷與杜衡兮，余奈世之不知芳何。
何周道之平易兮，然蕪穢而險戲。
高陽無故而委塵兮，唐虞點灼而毀議。
誰使正其真是兮，雖有八師而不可為。
皇天保其高兮，后土持其久。
服清白以逍遙兮，偏與乎玄英異色。
西施媞媞而不得見兮，𡠜母勃屑而日侍。
桂蠹不知所淹留兮，蓼蟲不知徙乎葵菜。
處湣湣之濁世兮，安所達乎吾志。
意有所載而遠逝兮，固非眾人之所識。
驥躊躇於弊輂兮，遇孫陽而得代。
呂望窮困而不聊生兮，遭周文而舒志。
甯戚飯牛而商歌兮，桓公聞而弗置。
路室女之方桑兮，孔子過之以自侍。
吾獨乖剌而無當兮，心悼怵而耄思。
思比干之恲恲兮，哀子胥之慎事。
悲楚人之和氏兮，獻寶玉以為石。
遇厲武之不察兮，羌兩足以畢斮。
小人之居勢兮，視忠正之何若。
改前聖之法度兮，喜囁嚅而妄作。
親讒諛而疏賢聖兮，訟謂閭娵為醜惡。
愉近習而蔽遠兮，孰知察其黑白。
卒不得效其心容兮，安眇眇而無所歸薄。
專精爽以自明兮，晦冥冥而壅蔽。
年既已過太半兮，然埳軻而留滯。
欲高飛而遠集兮，恐離罔而滅敗。
獨冤抑而無極兮，傷精神而壽夭。
皇天既不純命兮，余生終無所依。
願自沈於江流兮，絕橫流而徑逝。
寧為江海之泥塗兮，安能久見此濁世。

○ 七諫其四·怨思/〔漢〕東方朔

賢士窮而隱處兮，廉方正而不容。
子胥諫而靡軀兮，比干忠而剖心。
子推自割而飤君兮，德日忘而怨深。
行明白而曰黑兮，荊棘聚而成林。
江離棄於窮巷兮，蒺藜蔓乎東廂。
賢者蔽而不見兮，讒諛進而相朋。
梟鴞並進而俱鳴兮，鳳皇飛而高翔。
願壹往而徑逝兮，道壅絕而不通。

○ 七諫其五·自悲/〔漢〕東方朔

居愁懃其誰告兮，獨永思而憂悲。
內自省而不慙兮，操愈堅而不衰。
隱三年而無決兮，歲忽忽其若頹。
憐余身不足以卒意兮，冀一見而復歸。
哀人事之不幸兮，屬天命而委之咸池。
身被疾而不閒兮，心沸熱其若湯。
冰炭不可以相並兮，吾固知乎命之不長。
哀獨苦死之無樂兮，惜余年之未央。
悲不反余之所居兮，恨離予之故鄉。
鳥獸驚而失群兮，猶高飛而哀鳴。
狐死必首丘兮，夫人孰能不反其真情。
故人疏而日忘兮，新人近而俞好。
莫能行於杳冥兮，孰能施於無報。
苦眾人之皆然兮，乘回風而遠遊。
淩恆山其若陋兮，聊愉娛以忘憂。
悲虛言之無實兮，苦眾口之鑠金。
過故鄉而一顧兮，泣歔欷而霑衿。
厭白玉以為面兮，懷琬琰以為心。
邪氣入而感內兮，施玉色而外淫。
何青雲之流瀾兮，微霜降之蒙蒙。
徐風至而徘徊兮，疾風過之湯湯。
聞南藩樂而欲往兮，至會稽而且止。
見韓眾而宿之兮，問天道之所在。
借浮雲以送予兮，載雌霓而為旌。
駕青龍以馳騖兮，班衍衍之冥冥。
忽容容其安之兮，超慌忽其焉如。
苦眾人之難信兮，願離群而遠舉。
登巒山而遠望兮，好桂樹之冬榮。
觀天火之炎煬兮，聽大壑之波聲。
引八維以自道兮，含沆瀣以長生。
居不樂以時思兮，食草木之秋實。
飲菌若之朝露兮，構桂木而為室。
雜橘柚以為囿兮，列新夷與椒楨。
鵾鶴孤而夜號兮，哀居者之誠貞。

○ 七諫其六·哀命/〔漢〕東方朔

哀時命之不合兮，傷楚國之多憂。
內懷情之潔白兮，遭亂世而離尤。
惡耿介之直行兮，世溷濁而不知。
何君臣之相失兮，上沅湘而分離。
測汨羅之湘水兮，知時固而不反。
傷離散之交亂兮，遂側身而既遠。
處玄舍之幽門兮，穴巖石而窟伏。
從水蛟而為徒兮，與神龍乎休息。
何山石之嶄巖兮，靈魂屈而偃蹇。
含素水而蒙深兮，日眇眇而既遠。
哀形體之離解兮，神罔兩而無舍。
惟椒蘭之不反兮，魂迷惑而不知路。
願無過之設行兮，雖滅沒之自樂。
痛楚國之流亡兮，哀靈修之過到。
固時俗之溷濁兮，志瞀迷而不知路。
念私門之正匠兮，遙涉江而遠去。
念女嬃之嬋媛兮，涕泣流乎於悒。
我決死而不生兮，雖重追吾何及。
戲疾瀨之素水兮，望高山之蹇產。
哀高丘之赤岸兮，遂沒身而不反。

○ 七諫其七·謬諫/〔漢〕東方朔

怨靈修之浩蕩兮，夫何執操之不固。
悲太山之為隍兮，孰江河之可涸。
願承閒而效志兮，恐犯忌而干諱。
卒撫情以寂寞兮，然怊悵而自悲。
玉與石其同匱兮，貫魚眼與珠璣。
駑駿雜而不分兮，服罷牛而驂驥。
年滔滔而自遠兮，壽冉冉而愈衰。
心悇憛而煩冤兮，蹇超搖而無冀。
固時俗之工巧兮，滅規榘而改錯。
卻騏驥而不乘兮，策駑駘而取路。
當世豈無騏驥兮，誠無王良之善馭。
見執轡者非其人兮，故駒跳而遠去。
不量鑿而正枘兮，恐榘矱之不同。
不論世而高舉兮，恐操行之不調。
弧弓弛而不張兮，孰云知其所至。
無傾危之患難兮，焉知賢士之所死。
俗推佞而進富兮，節行張而不著。
賢良蔽而不群兮，朋曹比而黨譽。
邪說飾而多曲兮，正法弧而不公。
直士隱而避匿兮，讒諛登乎明堂。
棄彭咸之娛樂兮，滅巧倕之繩墨。
菎蕗雜於黀蒸兮，機蓬矢以射革。
駕蹇驢而無策兮，又何路之能極。
以直鍼而為釣兮，又何魚之能得。
伯牙之絕弦兮，無鍾子期而聽之。
和抱璞而泣血兮，安得良工而剖之。(一作「和氏抱璞而泣血兮」)
同音者相和兮，同類者相仇。(一作「同類者相似」)
飛鳥號其群兮，鹿鳴求其友。
故叩宮而宮應兮，彈角而角動。
虎嘯而谷風至兮，龍舉而景雲往。
音聲之相和兮，言物類之相感也。
若夫方圜之異形兮，勢不可以相錯。(一作「夫方圜之異形兮」)
列子隱身而窮處兮，世莫可以寄託。
眾鳥皆有行列兮，鳳獨翔翔而無所薄。
經濁世而不得志兮，願側身巖穴而自託。
欲闔口而無言兮，嘗被君之厚德。
獨便悁而懷毒兮，愁鬱鬱之焉極。
念三年之積思兮，願壹見而陳辭。
不及君而騁說兮，世孰可為明之。
身寢疾而日愁兮，情沈抑而不揚。
眾人莫可與論道兮，悲精神之不通。

亂曰：

鸞皇孔鳳日以遠兮，畜鳧鴐鵝。
雞鶩滿堂壇兮，鼃黽游乎華池。
要褭奔亡兮，騰駕橐駝。
鉛刀進御兮，遙棄太阿。
拔搴玄芝兮，列樹芋荷。
橘柚萎枯兮，苦李旖旎。
甂甌登於明堂兮，周鼎潛乎深淵。
自古而固然兮，吾又何怨乎今之人。

○ 招隱士/〔漢〕淮南小山

桂樹叢生兮山之幽，偃蹇連蜷兮枝相繚。
山氣巃嵸兮石嵯峨，谿谷嶄巖兮水曾波。
猨狖群嘯兮虎豹嗥，攀援桂枝兮聊淹留。
王孫遊兮不歸，春草生兮萋萋。
歲暮兮不自聊，蟪蛄鳴兮啾啾。
坱兮軋，山曲𡶒，心淹留兮恫慌忽。
罔兮沕，憭兮栗，虎豹穴，叢薄深林兮，人上慄。
嶔岑碕礒兮，碅磳磈硊，樹輪相糾兮林木茷骫。
青莎雜樹兮薠草靃靡，白鹿麏麚兮或騰或倚。
狀貌崟崟兮峨峨，淒淒兮漇漇。
獼猴兮熊羆，慕類兮以悲。
攀援桂枝兮聊淹留，虎豹鬬兮熊羆咆，禽獸駭兮亡其曹。
王孫兮歸來，山中兮不可以久留。

○ 歌詩/〔漢〕侯瑾

周公為司馬，白魚入王舟。

○ 歌/〔漢〕傅毅

陟景山兮采芳苓，哀不慘傷樂不流聲。
彈羽躍水叩角奮榮，沈微玄穆感物寤靈。

○ 迪志詩/〔漢〕傅毅

咨爾庶士，迨時斯勖。
日月逾邁，豈云旋復。
哀我經營，膂力靡及。
在茲弱冠，靡所樹立。
於赫我祖，顯于殷國。
貳迹阿衡，克光其則。
武丁興商，伊宗皇士。
爰作股肱，萬邦是紀。
奕世載德，迄我顯考。
保膺淑懿，纘修其道。
漢之中葉，俊乂式序。
秩彼殷宗，光此勳緒。
伊余小子，穢陋靡逮。
懼我世烈，自茲以墜。
誰能革濁，清我濯溉。
誰能昭暗，啓我童昧。
先人有訓，我訊我誥。
訓我嘉務，誨我博學。
爰率朋友，尋此舊則。
契闊夙夜，庶不懈忒。
秩秩大猷，紀綱庶式。
匪勤匪昭，匪壹匪測。
農夫不怠，越有黍稷。
誰能云作，考之居息。
二事敗業，多疾我力。
如彼遵衢，則罔所極。
二志靡成，聿勞我心。
如彼兼聽，則溷於音。
於戲君子，無恆自逸。
徂年如流，鮮茲暇日。
行邁屢稅，胡能有迄。
密勿朝夕，聿同始卒。

○ 扇銘/〔漢〕傅毅

翩翩素圓，清風載揚。
君子玉體，頼以寧康。
冬則龍潛，夏則鳳舉。
知進知退，隨時出處。

○ 合藥詩/〔漢〕公孫卿

玉女斷分劑，蟾蜍主和擣。
一丸煉人形，二丸顏色好。

○ 幽歌/〔漢〕劉友

諸呂用事兮劉氏微。
迫脅王侯兮彊授我妃。
我妃既妒兮誣我以惡。
讒女亂國兮上曾不寤。
我無忠臣兮何故棄國。
自快中野兮蒼天與直。
于嗟不可悔兮寧早自賊。
為王餓死兮誰者憐之。
呂氏絕理兮託天報仇。

○ 熏爐銘/〔漢〕劉向

嘉此正器，嶄巖若山。
上貫太華，承以銅盤。
中有蘭綺，朱火青煙。

○ 王子喬/〔漢〕劉向

妙哉王子，神遊氣爽。
笙歌伊洛，擬音鳳響。
浮丘感應，接手俱上。
揮策青崖，假翰獨往。

○ 卭疏/〔漢〕劉向

八珍促壽，五百延生。
卭疏得之，鍊髓弭精。
人以百年，我享千齡。
寢息中嶽，遊步仙庭。

○ 王子喬/〔漢〕劉向

妙哉王子，神游氣爽。
笙歌伊洛，擬音鳳響。
浮丘感應，接手俱上。
揮策青崖，假翰獨往。

○ 九歎其一·逢紛/〔漢〕劉向

伊伯庸之末胄兮，諒皇直之屈原。
云余肇祖于高陽兮，惟楚懷之嬋連。
原生受命于貞節兮，鴻永路有嘉名。
齊名字於天地兮，並光明於列星。
吸精粹而吐氛濁兮，橫邪世而不取容。
行叩誠而不阿兮，遂見排而逢讒。
后聽虛而黜實兮，不吾理而順情。
腸憤悁而含怒兮，志遷蹇而左傾。
心戃慌其不我與兮，躬速速其不吾親。
辭靈修而隕志兮，吟澤畔之江濱。
椒桂羅以顛覆兮，有竭信而歸誠。
讒夫藹藹而漫著兮，曷其不舒予情。
始結言於廟堂兮，信中塗而叛之。
懷蘭蕙與衡芷兮，行中野而散之。
聲哀哀而懷高丘兮，心愁愁而思舊邦。
願承閒而自恃兮，徑淫曀而道壅。
顏黴黧以沮敗兮，精越裂而衰耄。
裳襜襜而含風兮，衣納納而掩露。
赴江湘之湍流兮，順波湊而下降。
徐徘徊於山阿兮，飄風來之洶洶。
馳余車兮玄石，步余馬兮洞庭。
平明發兮蒼梧，夕投宿兮石城。
芙蓉蓋而蔆華車兮，紫貝闕而玉堂。
薜荔飾而陸離薦兮，魚鱗衣而白蜺裳。
登逢龍而下隕兮，違故都之漫漫。
思南郢之舊俗兮，腸一夕而九運。
揚流波之潢潢兮，體溶溶而東回。
心怊悵以永思兮，意晻晻而日頹。
白露紛以塗塗兮，秋風瀏以蕭蕭。
身永流而不還兮，魂長逝而常愁。

歎曰：

譬彼流水，紛揚礚兮。
波逢洶涌，濆滂沛兮。
揄揚滌盪，漂流隕往，觸崟石兮。
龍邛脟圈，繚戾宛轉，阻相薄兮。
遭紛逢凶蹇離尤兮，垂文揚采遺將來兮。

○ 九歎其二·離世/〔漢〕劉向

靈懷其不吾知兮，靈懷其不吾聞。
就靈懷之皇祖兮，愬靈懷之鬼神。
靈懷曾不吾與兮，即聽夫人之諛辭。
余辭上參於天地兮，旁引之於四時。
指日月使延照兮，撫招搖以質正。
立師曠俾端詞兮，命咎繇使並聽。
兆出名曰正則兮，卦發字曰靈均。
余幼既有此鴻節兮，長愈固而彌純。
不從俗而詖行兮，直躬指而信志。
不枉繩以追曲兮，屈情素以從事。
端余行其如玉兮，述皇輿之踵跡。
群阿容以晦光兮，皇輿覆以幽辟。
輿中塗以回畔兮，駟馬驚而橫犇。
執組者不能制兮，必折軛而摧轅。
斷鑣銜以馳騖兮，暮去次而敢止。
路蕩蕩其無人兮，遂不禦乎千里。
身衡陷而下沈兮，不可獲而復登。
不顧身之卑賤兮，惜皇輿之不興。
出國門而端指兮，冀壹寤而錫還。
哀僕夫之坎毒兮，屢離憂而逢患。
九年之中不吾反兮，思彭咸之水游。
惜師延之浮渚兮，赴汨羅之長流。
遵江曲之逶移兮，觸石碕而衡游。
波澧澧而揚澆兮，順長瀨之濁流。
淩黃沱而下低兮，思還流而復反。
玄輿馳而並集兮，身容與而日遠。
櫂舟杭以橫濿兮，濟湘流而南極。
立江界而長吟兮，愁哀哀而累息。
情慌忽以忘歸兮，神浮游以高厲。
心蛩蛩而懷顧兮，魂眷眷而獨逝。

歎曰：

余思舊邦心依違兮，日暮黃昏羌幽悲兮。
去郢東遷余誰慕兮，讒夫黨旅其以茲故兮。
河水淫淫情所願兮，顧瞻郢路終不返兮。

○ 九歎其三·怨思/〔漢〕劉向

惟鬱鬱之憂毒兮，志坎壈而不違。
身憔悴而考旦兮，日黃昏而長悲。
閔空宇之孤子兮，哀枯楊之冤鶵。
孤雌吟於高墉兮，鳴鳩棲於桑榆。
玄蝯失於潛林兮，獨偏棄而遠放。
征夫勞於周行兮，處婦憤而長望。
申誠信而罔違兮，情素潔於紐帛。
光明齊於日月兮，文采燿於玉石。
傷壓次而不發兮，思沈抑而不揚。
芳懿懿而終敗兮，名靡散而不彰。
背玉門以犇騖兮，蹇離尤而干詬。
若龍逢之沈首兮，王子比干之逢醢。
念社稷之幾危兮，反為讎而見怨。
思國家之離沮兮，躬獲愆而結難。
若青蠅之偽質兮，晉驪姬之反情。
恐登階之逢殆兮，故退伏於末庭。
孽臣之號咷兮，本朝蕪而不治。
犯顏色而觸諫兮，反蒙辜而被疑。
菀蘼蕪與菌若兮，漸藁本於洿瀆。
淹芳芷於腐井兮，棄雞駭於筐簏。
執棠谿以刜蓬兮，秉干將以割肉。
筐澤瀉以豹鞹兮，破荊和以繼築。
時溷濁猶未清兮，世殽亂猶未察。
欲容與以俟時兮，懼年歲之既晏。
顧屈節以從流兮，心鞏鞏而不夷。
寧浮沅而馳騁兮，下江湘以邅迴。

歎曰：

山中檻檻余傷懷兮，征夫皇皇其孰依兮。
經營原野杳冥冥兮，乘騏騁驥舒吾情兮。
歸骸舊邦莫誰語兮，長辭遠逝乘湘去兮。

○ 九歎其四·遠逝/〔漢〕劉向

志隱隱而鬱怫兮，愁獨哀而冤結。
腸紛紜以繚轉兮，涕漸漸其若屑。
情慨慨而長懷兮，信上皇而質正。
合五嶽與八靈兮，訊九鬿與六神。
指列宿以白情兮，訴五帝以置詞。
北斗為我折中兮，太一為余聽之。
云服陰陽之正道兮，御后土之中和。
佩蒼龍之蚴虯兮，帶隱虹之逶蛇。
曳彗星之皓旰兮，撫朱爵與鵕䴊。
游清靈之颯戾兮，服雲衣之披披。
杖玉華與朱旗兮，垂明月之玄珠。
舉霓旌之墆翳兮，建黃纁之總旄。
躬純粹而罔愆兮，承皇考之妙儀。
惜往事之不合兮，橫汨羅而下濿。
乘隆波而南渡兮，逐江湘之順流。
赴陽侯之潢洋兮，下石瀨而登洲。
陵魁堆以蔽視兮，雲冥冥而闇前。
山峻高以無垠兮，遂曾閎而迫身。
雪雰雰而薄木兮，雲霏霏而隕集。
阜隘狹而幽險兮，石㠁嵯以翳日。
悲故鄉而發忿兮，去余邦之彌久。
背龍門而入河兮，登大墳而望夏首。
橫舟航而濟湘兮，耳聊啾而戃慌。
波淫淫而周流兮，鴻溶溢而滔蕩。
路曼曼其無端兮，周容容而無識。
引日月以指極兮，少須臾而釋思。
水波遠以冥冥兮，眇不睹其東西。
順風波以南北兮，霧宵晦以紛紛。
日杳杳以西頹兮，路長遠而窘迫。
欲酌醴以娛憂兮，蹇騷騷而不釋。

歎曰：

飄風蓬龍埃坲坲兮，草木搖落時槁悴兮。
遭傾遇禍不可救兮，長吟永欷涕究究兮。
舒情敶詩冀以自免兮，頹流下隕身日遠兮。

○ 九歎其五·惜賢/〔漢〕劉向

覽屈氏之離騷兮，心哀哀而怫鬱。
聲嗷嗷以寂寥兮，顧僕夫之憔悴。
撥諂諛而匡邪兮，切淟涊之流俗。
盪渨涹之姦咎兮，夷蠢蠢之溷濁。
懷芬香而挾蕙兮，佩江蘺之婓婓。
握申椒與杜若兮，冠浮雲之峨峨。
登長陵而四望兮，覽芷圃之蠡蠡。
游蘭皋與蕙林兮，睨玉石之㠁嵯。
揚精華以眩燿兮，芳鬱渥而純美。
結桂樹之旖旎兮，紉荃蕙與辛夷。
芳若茲而不御兮，捐林薄而菀死。
驅子僑之犇走兮，申徒狄之赴淵。
若由夷之純美兮，介子推之隱山。
晉申生之離殃兮，荊和氏之泣血。
吳申胥之抉眼兮，王子比干之橫廢。
欲卑身而下體兮，心隱惻而不置。
方圜殊而不合兮，鉤繩用而異態。
欲俟時於須臾兮，日陰曀其將暮。
時遲遲其日進兮，年忽忽而日度。
妄周容而入世兮，內距閉而不開。
俟時風之清激兮，愈氛霧其如塺。
進雄鳩之耿耿兮，讒介介而蔽之。
默順風以偃仰兮，尚由由而進之。
心懭悢以冤結兮，情舛錯以曼憂。
搴薜荔於山野兮，采撚支於中洲。
望高丘而歎涕兮，悲吸吸而長懷。
孰契契而委棟兮，日晻晻而下頹。

歎曰：

江湘油油長流汩兮，挑揄揚汰盪迅疾兮。
憂心展轉愁怫鬱兮，冤結未舒長隱忿兮。
丁時逢殃可奈何兮，勞心悁悁涕滂沱兮。

○ 九歎其六·憂苦/〔漢〕劉向

悲余心之悁悁兮，哀故邦之逢殃。
辭九年而不復兮，獨煢煢而南行。
思余俗之流風兮，心紛錯而不受。
遵野莽以呼風兮，步從容於山廀。
巡陸夷之曲衍兮，幽空虛以寂寞。
倚石巖以流涕兮，憂憔悴而無樂。
登巑岏以長企兮，望南郢而闚之。
山修遠其遼遼兮，塗漫漫其無時。
聽玄鶴之晨鳴兮，于高岡之峨峨。
獨憤積而哀娛兮，翔江洲而安歌。
三鳥飛以自南兮，覽其志而欲北。
願寄言於三鳥兮，去飄疾而不可得。
欲遷志而改操兮，心紛結其未離。
外彷徨而游覽兮，內惻隱而含哀。
聊須臾以時忘兮，心漸漸其煩錯。
願假簧以舒憂兮，志紆鬱其難釋。
歎離騷以揚意兮，猶未殫於九章。
長噓吸以於悒兮，涕橫集而成行。
傷明珠之赴泥兮，魚眼璣之堅藏。
同駑驘與乘駔兮，雜班駮與闒茸。
葛藟虆於桂樹兮，鴟鴞集於木蘭。
偓促談於廊廟兮，律魁放乎山間。
惡虞氏之簫韶兮，好遺風之激楚。
潛周鼎於江淮兮，爨土鬵於中宇。
且人心之持舊兮，而不可保長。(一作「且人心之有舊兮」)
邅彼南道兮，征夫宵行。
思念郢路兮，還顧睠睠。
涕流交集兮，泣下漣漣。

歎曰：

登山長望中心悲兮，菀彼青青泣如頹兮。
留思北顧涕漸漸兮，折銳摧矜凝氾濫兮。
念我煢煢魂誰求兮，僕夫慌悴散若流兮。

○ 九歎其七·愍命/〔漢〕劉向

昔皇考之嘉志兮，喜登能而亮賢。
情純潔而罔薉兮，姿盛質而無愆。
放佞人與諂諛兮，斥讒夫與便嬖。
親忠正之悃誠兮，招貞良與明智。
心溶溶其不可量兮，情澹澹其若淵。
回邪辟而不能入兮，誠願藏而不可遷。
逐下祑於後堂兮，迎宓妃於伊雒。
刜讒賊於中廇兮，選呂管於榛薄。
叢林之下無怨士兮，江河之畔無隱夫。
三苗之徒以放逐兮，伊皋之倫以充廬。
今反表以為裏兮，顛裳以為衣。
戚宋萬於兩楹兮，廢周邵於遐夷。
卻騏驥以轉運兮，騰驢驘以馳逐。
蔡女黜而出帷兮，戎婦入而綵繡服。
慶忌囚於阱室兮，陳不占戰而赴圍。
破伯牙之號鍾兮，挾人箏而彈緯。
藏瑉石於金匱兮，捐赤瑾於中庭。
韓信蒙於介胄兮，行夫將而攻城。
莞芎棄於澤洲兮，瓟瓥蠹於筐簏。
麒麟奔於九皋兮，熊羆群而逸囿。
折芳枝與瓊華兮，樹枳棘與薪柴。
掘荃蕙與射干兮，耘藜藿與蘘荷。
惜今世其何殊兮，遠近思而不同。
或沈淪其無所達兮，或清激其無所通。
哀余生之不當兮，獨蒙毒而逢尤。
雖謇謇以申志兮，君乖差而屏之。
誠惜芳之菲菲兮，反以茲為腐也。
懷椒聊之蔎蔎兮，乃逢紛以罹詬也。

歎曰：

嘉皇既歿終不返兮，山中幽險郢路遠兮。
讒人諓諓孰可愬兮，征夫罔極誰可語兮。
行吟累欷聲喟喟兮，懷憂含戚何侘傺兮。

○ 九歎其八·思古/〔漢〕劉向

冥冥深林兮樹木鬱鬱。
山參差以嶃巖兮，阜杳杳以蔽日。
悲余心之悁悁兮，目眇眇而遺泣。
風騷屑以搖木兮，雲吸吸以湫戾。
悲余生之無歡兮，愁倥偬於山陸。
旦徘徊於長阪兮，夕仿偟而獨宿。
髮披披以鬤鬤兮，躬劬勞而瘏悴。
魂俇俇而南行兮，泣霑襟而濡袂。
心嬋媛而無告兮，口噤閉而不言。
違郢都之舊閭兮，回湘沅而遠遷。
念余邦之橫陷兮，宗鬼神之無次。
閔先嗣之中絕兮，心惶惑而自悲。
聊浮遊於山陿兮，步周流於江畔。
臨深水而長嘯兮，且倘佯而氾觀。
興離騷之微文兮，冀靈修之壹悟。
還余車於南郢兮，復往軌於初古。
道修遠其難遷兮，傷余心之不能已。
背三五之典刑兮，絕洪範之辟紀。
播規榘以背度兮，錯權衡而任意。
操繩墨而放棄兮，傾容幸而侍側。
甘棠枯於豐草兮，藜棘樹於中庭。
西施斥於北宮兮，仳倠倚於彌楹。
烏獲戚而驂乘兮，燕公操於馬圉。
蒯聵登於清府兮，咎繇棄而在野。
蓋見茲以永歎兮，欲登階而狐疑。
乘白水而高騖兮，因徙弛而長詞。

歎曰：

倘佯壚阪沼水深兮，容與漢渚涕淫淫兮。
鍾牙已死誰為聲兮，纖阿不御焉舒情兮。
曾哀悽欷心離離兮，還顧高丘泣如灑兮。

○ 九歎其九·遠遊/〔漢〕劉向

悲余性之不可改兮，屢懲艾而不迻。
服覺晧以殊俗兮，貌揭揭以巍巍。
譬若王僑之乘雲兮，載赤霄而淩太清。
欲與天地參壽兮，與日月而比榮。
登崑崙而北首兮，悉靈圉而來謁。
選鬼神於太陰兮，登閶闔於玄闕。
回朕車俾西引兮，褰虹旗於玉門。
馳六龍於三危兮，朝西靈於九濱。
結余軫於西山兮，橫飛谷以南征。
絕都廣以直指兮，歷祝融於朱冥。
枉玉衡於炎火兮，委兩館于咸唐。
貫澒濛以東朅兮，維六龍於扶桑。
周流覽於四海兮，志升降以高馳。
徵九神於回極兮，建虹采以招指。
駕鸞鳳以上遊兮，從玄鶴與鷦明。
孔鳥飛而送迎兮，騰群鶴於瑤光。
排帝宮與羅囿兮，升縣圃以眩滅。
結瓊枝以雜佩兮，立長庚以繼日。
淩驚靁軼駭電兮，綴鬼谷於北辰。
鞭風伯使先驅兮，囚靈玄於虞淵。
遡高風以低佪兮，覽周流於朔方。
就顓頊而敶詞兮，考玄冥於空桑。
旋車逝於崇山兮，奏虞舜於蒼梧。
濟楊舟於會稽兮，就申胥於五湖。
見南郢之流風兮，殞余躬於沅湘。
望舊邦之黯黮兮，時溷濁其猶未央。
懷蘭茝之芬芳兮，妒被離而折之。
張絳帷以襜襜兮，風邑邑而蔽之。
日暾暾其西舍兮，陽焱焱而復顧。
聊假日以須臾兮，何騷騷而自故。

歎曰：

譬彼蛟龍乘雲浮兮，汎淫澒溶紛若霧兮。
潺湲轇轕雷動電發馺高舉兮，升虛淩冥沛濁浮清入帝宮兮，搖翹奮羽馳風騁雨遊無窮兮。

○ 八公操/〔漢〕劉安

煌煌上天照下土兮，知我好道公來下兮。
公將與予生毛羽兮，超騰青雲蹈梁甫兮。
觀見瑤光過北斗兮，馳乘風雲使玉女兮。
含精吐氣嚼芝草兮，悠悠將將天相保兮。

○ 歌/〔漢〕劉旦

歸空城兮狗不吠，雞不鳴，橫術何廣廣兮，固知國中之無人。

○ 公燕詩/〔漢〕劉楨

永日行游戲，歡樂猶未央。
遺思在玄夜，相與復翱翔。
輦車飛素蓋，從者盈路傍。
月出照園中，珍木郁蒼蒼。
清川過石渠，流波為魚防。
芙蓉散其華，菡萏溢金塘。
靈鳥宿水裔，仁獸游飛梁。
華館寄流波，豁達來風涼。
生平未始聞，歌之安能詳。
投翰長嘆息，綺麗不可忘。

○ 贈五官中郎將詩四首其一/〔漢〕劉楨

昔我從元后，整駕至南鄉。
過彼豐沛都，與君共翱翔。
四節相推斥，季冬風且涼。
眾賓會廣坐，明鐙熺炎光。
清歌製妙聲，萬舞在中堂。
金罍含甘醴，羽觴行無方。
長夜忘歸來，聊且為太康。
四牡向路馳，歡悅誠未央。

○ 贈五官中郎將詩四首其二/〔漢〕劉楨

余癭沈痼疾，竄身清漳濱。
自夏涉玄冬，彌曠十餘旬。
常恐游岱宗，不復見故人。
所親一何篤，步趾慰我身。
清談同日夕，情盻敘憂勤。
便復為別辭，游車歸西鄰。
素葉隨風起，廣路揚埃塵。
逝者如流水，哀此遂離分。
追問何時會，要我以陽春。
望慕結不解，貽爾新詩文。
勉哉修令德，北面自寵珍。

○ 贈五官中郎將詩四首其三/〔漢〕劉楨

秋日多悲懷，感慨以長嘆。
終夜不遑寐，敘意於濡翰。
明鐙曜閏中，清風淒已寒。
白露塗前庭，應門重其關。
四節相推斥，歲月忽已殫。
壯士遠出征，戎事將獨難。
涕泣灑衣裳，能不懷所歡。

○ 贈五官中郎將詩四首其四/〔漢〕劉楨

涼風吹沙礫，霜氣何皚皚。
明月照緹幕，華燈散炎輝。
賦詩連篇章，極夜不知歸。
君侯多壯思，文雅縱橫飛。
小臣信頑鹵，僶俛安能追。

○ 贈徐幹詩/〔漢〕劉楨

誰謂相去遠，隔此西掖垣。
拘限清切禁，中情無由宣。
思子沈心曲，長嘆不能言。
起坐失次第，一日三四遷。
步出北寺門，遙望西苑園。
細柳夾道生，方塘含清源。
輕葉隨風轉，飛鳥何翻翻。
乖人易感動，涕下與衿連。
仰視白日光，皦皦高且懸。
兼燭八紘內，物類無頗偏。
我獨抱深感，不得與比焉。

○ 贈徐幹詩/〔漢〕劉楨

猥蒙惠咳唾，貺以大雅聲。
高義厲青雲，灼灼燦華星。

○ 贈送從弟詩三首其一/〔漢〕劉楨

泛泛東流水，磷磷水中石。
蘋藻生其涯，華葉紛擾溺。
采之薦宗廟，可以羞嘉客。
豈無園中葵，懿此出深澤。

○ 贈送從弟詩三首其二/〔漢〕劉楨

亭亭山上松，瑟瑟谷中風。
風聲一何盛，松枝一何勁。
冰霜正慘淒，終歲常端正。
豈不罹凝寒，松柏有本性。

○ 贈送從弟詩三首其三/〔漢〕劉楨

鳳皇集南岳，徘徊孤竹根。
於心有不厭，奮翅凌紫氛。
豈不常勤苦，羞與黃雀群。
何時當來儀，將須聖明君。

○ 雜詩/〔漢〕劉楨

職事相填委，文墨紛消散。
馳翰未暇食，日昃不知晏。
沈迷簿領間，回回自昏亂。
釋此出西城，登高且游觀。
方塘含白水，中有鳧與雁。
安得肅肅羽，從爾浮波瀾。

○ 鬥雞詩/〔漢〕劉楨

丹雞被華采，雙距如鋒芒。
願一揚炎威，會戰此中唐。
利爪探玉除，瞋目含火光。
長翹驚風起，勁翮正敷張。
輕舉奮勾喙，電擊復還翔。

○ 射鳶詩/〔漢〕劉楨

鳴鳶弄雙翼，飄飄薄青雲。
我后橫怒起，意氣凌神仙。
發機如驚焱，三發兩鳶連。
流血灑牆屋，飛毛從風旋。
庶士同聲贊，君射一何妍。

○ 詩/〔漢〕劉楨

昔君錯畦畤，東土有素木。
條柯不盈尋，一尺再三曲。
隱生寘翳林，倥偬自迫速。
得託芳蘭苑，列植高山足。

○ 詩/〔漢〕劉楨

青青女蘿草，上依高松枝。
幸蒙庇養恩，分惠不可貲。
風雨雖急疾，根株不傾移。

○ 詩/〔漢〕劉楨

天地無期竟，民生甚局促。
為稱百年壽，誰能應此錄。
低昂倏忽去，炯若風中燭。

○ 詩/〔漢〕劉楨

翩翩野青雀，棲竄茨棘蕃。
朝食平田粒，夕飲曲池泉。
猥出蓬蒿中，乃至丹丘邊。

○ 詩/〔漢〕劉楨

旦發鄴城東，暮次溟水旁。
三軍如鄧林，劒戟凜秋霜。

○ 詩/〔漢〕劉楨

初春含寒氣，陽氣匿其暉。
灰風從天起，砂石縱橫飛。

○ 詩/〔漢〕劉楨

和風從東來，玄雲起西山。
夜中發此氣，明旦飛甘泉。

○ 詩/〔漢〕劉楨

朝發白馬，暮宿韓陵。

○ 詩/〔漢〕劉楨

玄雲起高岳，終朝彌八方。

○ 詩/〔漢〕劉楨

皦月垂素光，玄雲為仿佛。

○ 詩/〔漢〕劉楨

攬衣出巷去，素蓋何翩翩。

○ 贊賈逵詩/〔漢〕劉珍

摛藻揚輝，如山如雲。
世有令聞，以迄于君。

○ 耕田歌/〔漢〕劉章

深耕穊種，立苗欲疏。
非其種者，鋤而去之。

○ 瑟歌/〔漢〕劉胥

欲久生兮無終。長不樂兮安窮。奉天期兮不得須臾。千里馬兮駐待路。黃泉下兮幽深。人生要死。何為苦心。何用為樂心所喜。出入無悰為樂亟。蒿里召兮郭門閱。死不得取代庸。身自逝。

○ 武德舞歌詩/〔漢〕劉蒼

於穆世廟，肅雍顯清。
俊乂翼翼，秉文之成。
越序上帝，駿奔來寧。
建立三雍，封禪泰山。
章明圖讖，放唐之文。
休矣惟德，罔射協同。
本支百世，永保厥功。

○ 歌/〔漢〕司馬相如

獨處室兮郎無依。思佳人兮情傷悲。
彼君子兮來何遲。日將暮兮華色衰。敢託身兮長自私。

○ 琴歌二首其一/〔漢〕司馬相如

鳳兮鳳兮歸故鄉。遨游四海求其皇。
時未通遇無所將。何悟今夕升斯堂。
有豔淑女在此方。室邇人遐毒我腸。何緣交頸為鴛鴦。

○ 琴歌二首其二/〔漢〕司馬相如

皇兮皇兮從我棲，得託孳尾永為妃。
交情通意心和諧，中夜相從知者誰。
雙翼俱起翻高飛，無感我心使余悲。

○ 封禪頌/〔漢〕司馬相如

宛宛黃龍，興德而升。
采色炫耀，熿炳輝煌。
正陽顯見，覺悟黎蒸。
於傳載之，云受命所乘。
厥之有章，不必諄諄。
依類託寓，諭以封巒。

○ 起舞歌/〔漢〕唐姬

皇天崩兮后土頹。
身為帝王兮命夭摧。
死生路異兮從此乖。
奈我煢獨兮心中哀。

○ 歌詩三章其一·遠夷樂德歌/〔漢〕唐菆

大漢是治，與天合意。
吏譯平端，不從我來。
聞風向化，所見奇異。
多賜繒布，甘美酒食。
昌樂肉飛，屈申悉備。
蠻夷貧薄，無所報嗣。
願主長壽，子孫昌熾。

○ 歌詩三章其二·遠夷慕德歌四言詩/〔漢〕唐菆

蠻夷所處，日入之部。
慕義向化，歸日出主。
聖德深恩，與人富厚。
冬多霜雪，夏多和雨。
寒溫時適，部人多有。
涉危歷險，不遠萬里。
去俗歸德，心歸慈母。

○ 歌詩三章其三·遠夷懷德歌四言詩/〔漢〕唐菆

荒服之外，土地墝埆。
食肉衣皮，不見鹽穀。
吏譯傳風，大漢安樂。
攜負歸仁，觸冒險狹。
高山岐峻，緣崖磻石。
木薄發家，百宿到洛。
父子同賜，懷抱匹帛。
傳告種人，長願臣僕。

○ 董嬌饒詩/〔漢〕宋子侯

洛陽城東路，桃李生路傍。
花花自相對，葉葉自相當。
春風南北起，花葉正低昂。
不知誰家子，提籠行采桑。
纖手折其枝，花落何飄颺。
請謝彼姝子，何為見損傷。
高秋八九月，白露變為霜。
終年會飄墮，安得久馨香。
秋時自零落，春月復芬芳。
何如盛年去，歡愛永相忘。
吾欲竟此曲，此曲愁人腸。
歸來酌美酒，挾瑟上高堂。

○ 歌/〔漢〕崔駰

皇皇太上湛恩篤兮，庶見我王咸思覿兮。
仁愛紛紜德優渥兮，滂霈群生澤淋漉兮。
惠我無疆承天祉兮，流衍萬昆長無已兮。

○ 安封侯詩/〔漢〕崔駰

戎馬鳴兮金鼓震，壯士激兮忘身命。
被兕甲兮跨良馬，揮長戟兮彀強弩。

○ 三言詩/〔漢〕崔駰

屏九皋，詠典文。披五素，耽三墳。

○ 車左銘/〔漢〕崔駰

虞夏作車，取象機衡。
君子建左，法天之陽。
正位授綏，車不內顧。
塵不出軌，鸞以節步。
彼言不疾，彼指不躬。
淵覽于道，永思厥中。

○ 車右銘/〔漢〕崔駰

擇御卜右，採德用良。
詢納耆老，于我是匡。
惟賢是師，惟道是式。
箴闕旅賁，內顧自勅。
匪皇其度，匪愆其則。
越戒敦儉，禮以華國。

○ 襪銘/〔漢〕崔駰

機衡建子，萬物含滋。
黃鐘育化，以養元基。
長履景福，至於億年。
皇靈既祐，祉祿来臻。
本支百世，子子孫孫。

○ 樽銘/〔漢〕崔駰

惟歲之元，朝會奉樽。
金罍犧象，嘉禮具陳。
獻酬交錯，萬國咸歡。

○ 六安枕銘/〔漢〕崔駰

枕有規矩，恭一其德。
承元寧躬，終始不忒。

○ 陳夫人墓詞/〔漢〕張林

柔惠清順，中和聖善。
婦德既備，母道亦踐。
志厲永玉，厥德彌顯。
靡靡其操，翼翼其仁。
明景內映，朗節外新。
芳徽風邁，淑慎其身。

○ 答秦嘉詩/〔漢〕徐淑

妾身兮不令，嬰疾兮來歸。
沈滯兮家門，歷時兮不差。
曠廢兮侍覲，情敬兮有違。
君今兮奉命，遠適兮京師。
悠悠兮離別，無因兮敘懷。
瞻望兮踊躍，佇立兮徘徊。
思君兮感結，夢想兮容輝。
君發兮引邁，去我兮日乖。
恨無兮羽翼，高飛兮相追。
長吟兮永嘆，淚下兮沾衣。

○ 舂歌詩/〔漢〕戚夫人

子為王，母為虜。
終日舂薄暮，常與死為伍。
相離三千里，當誰使告女。

○ 河銘/〔漢〕李尤

洋洋河水，赴宗于海。
經自中州，龍圖所在。
昔周諸侯，會於孟津。
魚入王舟，乃往尅殷。
大漢承緒，懷附遐鄰。
邦事來濟，各貢厥珍。

○ 洛水銘/〔漢〕李尤

洛出熊耳，東流會集。
夏禹導疏，經扵洛邑。
元龜赤字，漢符是立。
帝都通路，建國南鄉。
萬乘終濟，造舟為梁。
三都五州，貢篚萬方。
廣視遠聽，審任賢良。
元首昭明，庶物是康。

○ 舟楫銘/〔漢〕李尤

舟楫之利，譬猶輿馬。
輦重歴遠，以濟天下。
相風視波，窮䆒川野。
安審懼慎，終無不可。

○ 小車銘/〔漢〕李尤

員盖象天，方輿則地。
輪法隂陽，動不相離。
合之嗛嘘，疏達開通。
兩輜障邪，尊卑是從。
輗軏之用，信義所同。

○ 天軿車銘/〔漢〕李尤

奚氏本造，後裔餙雍。
輪以代步，軿以蔽容。
輪軿幷合，出入周通。
追仁赴義，惟禮是恭。

○ 良弓銘/〔漢〕李尤

弓矢之作，爰自曩時。
鄉射載禮，招命在詩。
妙稱顔高，巧發晉師。
不爭之美，亦以辨儀。

○ 印銘/〔漢〕李尤

赤紱在躬，非印不明。
棨傳符節，非印不行。
龜鈕犢鼻，用爾作程。

○ 冠幘銘/〔漢〕李尤

冠為元服，幘為首服。
君子敬愼，自強不忒。

○ 熏爐銘/〔漢〕李尤

上似蓬萊，吐氣委蛇。
芳煙布繞，遙沖紫微。

○ 鏡銘/〔漢〕李尤

鑄銅為鑑，整飾容顔。
修爾法服，正爾衣冠。

○ 圍棊銘/〔漢〕李尤

詩人幽憶，感物則思。
志之空閑，翫弄遊意。
局為憲矩，棊法隂陽。
道為經緯，方錯列張。

○ 樽銘/〔漢〕李尤

樽設在堂，以俟俊乂。
三山共承，雕琢錯帶。

○ 牀几銘/〔漢〕李尤

虛左致賢，設坐来賓。
筵牀對几，盛養巳陳。
殽仁飯義，枕典席文。
道可醉飽，何必清醇。
西伯善養，二老来臻。

○ 金羊燈銘/〔漢〕李尤

賢哲勉務，惟日不足。
金羊載耀，作明以續。

○ 北方有佳人/〔漢〕李延年

北方有佳人，絕世而獨立。
一顧傾人城，再顧傾人國。
寧不知傾城與傾國，佳人難再得。

○ 別歌/〔漢〕李陵

徑萬里兮度沙漠，為君將兮奮匈奴。
路窮絕兮矢刃摧，士眾滅兮名已隤。
老母已死，雖欲報恩將安歸。

○ 京師上巳篇/〔漢〕杜篤

窈窕淑女美勝豔，妃戴翡翠珥明珠。

○ 異物志·桂/〔漢〕楊孚

桂之灌生，必粹其族。
柯葉不渝，冬夏常綠。
匪桂自植，在乎嵩岳。

○ 異物志·蚺/〔漢〕楊孚

蚺惟大蛇，既洪且長。
采色駁犖，其文錦章。
食豕吞鹿，腴成養創。
賓享嘉宴，是豆是觴。

○ 異物志·摩廚/〔漢〕楊孚

木有摩廚，生於斯調。
厥汁肥潤，其澤如膏。
馨香馥郁，可以煎熬。
彼州之民，仰為嘉肴。

○ 異物志·榕/〔漢〕楊孚

榕樹棲棲，長與少殊。
高出林表，廣蔭原丘。
孰知初生，葛虆之儔。

○ 異物志·文章草/〔漢〕楊孚

文章作酒，能成其味。
以金買草，不言其貴。

○ 異物志·鮫/〔漢〕楊孚

鮫之為魚，其子既育。
驚必歸母，還入其腹。
小則如之，大則不復。

○ 異物志·三薕/〔漢〕楊孚

三廉大實，實不但三。
食之多汁，味酸且甘。
藏之尤好，與果相參。

○ 異物志·周留/〔漢〕楊孚

蒼毛豕身，角若擔矛。
衛護其犢，與虎為讎。

○ 異物志·鷓鴣/〔漢〕楊孚

鳥象雌雞，自名鷓鴣。
其志懷南，不思北徂。

○ 異物志·犀/〔漢〕楊孚

於惟玄犀，處自林麓。
食惟棘刺，體兼五肉。
或有神異，表靈以角。
含精吐烈，望若華燭。
置之荒野，禽獸莫觸。

○ 異物志·貝/〔漢〕楊孚

乃有大貝，奇姿難儔。
素質紫飾，文若羅珠。
不磨而瑩，采耀光流。
思雕莫加，欲琢靡踰。
在昔姬伯，用免其拘。

○ 異物志·象/〔漢〕楊孚

象之為獸，形體特詭。
身倍數牛，目不逾狶。
鼻為口役，望頭若尾。
馴良承教，聽言則跪。
素牙玉潔，載籍所美。
服重致遠，行如丘徙。

○ 拊缶歌/〔漢〕楊惲

田彼南山，蕪穢不治。
種一頃豆，落而為萁。
人生行樂耳，須富貴何時。

○ 歌/〔漢〕枚乘

麥秀蔪兮雉朝飛，向虛壑兮背喬槐，依絕區兮臨回溪。

○ 答客詩/〔漢〕桓麟

邈矣甘羅，超等絕倫。
伊彼楊烏，命世稱賢。
嗟予蠢弱，殊才偉年。
仰慚二子，俯愧過言。

○ 思友詩/〔漢〕梁鴻

鳥嚶嚶兮友之期。
念高子兮僕懷思。
想念恢兮爰集茲。

○ 五噫歌/〔漢〕梁鴻

陟彼北芒兮噫，顧覽帝京兮噫，宮室崔嵬兮噫，民之劬勞兮噫，遼遼未央兮噫。

○ 適吳詩/〔漢〕梁鴻

逝舊邦兮遐征，將遙集兮東南。
心惙怛兮傷悴，忘菲菲兮升降。
欲乘策兮縱邁，疾吾俗兮作讒。
競舉枉兮措直，咸先佞兮唌唌。
固靡慚兮獨建，冀異州兮尚賢。
聊逍遙兮遨嬉，纘仲尼兮周流。
儻云睹兮我悅，遂舍車兮即浮。
過季札兮延陵，求魯連兮海隅。
雖不察兮光貌，幸神靈兮與休。
惟季春兮華阜，麥含英兮方秀。
哀茂時兮逾邁，愍芳香兮日臭。
悼吾心兮不獲，長委結兮焉究。
口囂囂兮余訕，嗟恇恇兮誰留。

○ 瓠子歌/〔漢〕劉徹

瓠子決兮將奈何，浩浩洋洋，慮殫為河。
殫為河兮地不得寧，功無已時兮吾山平。
吾山平兮鉅野溢，魚弗郁兮柏冬日。
正道弛兮離常流，蛟龍騁兮放遠游。
歸舊川兮神哉沛，不封禪兮安知外。
皇謂河公兮何不仁，泛濫不止兮愁吾人。
齧桑浮兮淮泗滿，久不反兮水維緩。
河湯湯兮激潺湲，北渡回兮迅流難。
搴長筊兮湛美玉，河公許兮薪不屬。
薪不屬兮衛人罪，燒蕭條兮噫乎何以禦水。
隤林竹兮揵石菑，宣防塞兮萬福來。

○ 秋風辭/〔漢〕劉徹

秋風起兮白雲飛，草木黃落兮雁南歸。
蘭有秀兮菊有芳，懷佳人兮不能忘。
泛樓船兮濟汾河，橫中流兮揚素波。
簫鼓鳴兮發棹歌，歡樂極兮哀情多，少壯幾時兮奈老何。

○ 天馬歌/〔漢〕劉徹

太一貢兮天馬下，沾赤汗兮沫流赭。
騁容與兮跇萬里，今安匹兮龍為友。

○ 西極天馬歌/〔漢〕劉徹

天馬徠兮從西極，經萬里兮歸有德。
承靈威兮降外國，涉流沙兮四夷服。

○ 李夫人歌/〔漢〕劉徹

是邪非邪，立而望之，偏何姍姍其來遲。

○ 思奉車子侯歌/〔漢〕劉徹

嘉幽蘭兮延秀，蕈妖媱兮中溏。
華斐斐兮麗景，風徘徊兮流芳。
皇天兮無慧，至人逝兮仙鄉。
天路遠兮無期，不覺涕下兮沾裳。

○ 柏梁詩/〔漢〕劉徹

日月星辰和四時，驂駕駟馬從梁來。
郡國士馬羽林材，總領天下誠難治。
和撫四夷不易哉，刀筆之吏臣執之。
撞鐘伐鼓聲中詩，宗室廣大日益滋。
周衛交戟禁不時，總領從官柏梁臺。
平理請讞決嫌疑，修飾輿馬待駕來。
郡國吏功差次之，乘輿御物主治之。
陳粟萬石揚以箕，徼道宮下隨討治。
三輔盜賊天下危，盜阻南山為民災。
外家公主不可治，椒房率更領其材。
蠻夷朝賀常會期，柱枅欂櫨相枝持。
枇杷橘栗桃李梅，走狗逐兔張罘罳。
齧妃女唇甘如飴，迫窘詰屈幾窮哉。

○ 黃鵠歌/〔漢〕劉弗陵

黃鵠飛兮下建章，羽肅肅兮行蹌蹌，金為衣兮菊為裳。
唼喋荷荇，出入蒹葭。
自顧菲薄，愧爾嘉祥。

○ 淋池歌/〔漢〕劉弗陵

秋素景兮泛洪波，揮纖手兮折芰荷。
凉風凄凄揚棹歌，雲光開曙月低河，萬歲為樂豈云多。

○ 大風歌/〔漢〕劉邦

大風起兮雲飛揚，威加海內兮歸故鄉，安得猛士兮守四方。

○ 楚歌/〔漢〕劉邦

鴻鵠高飛，一舉千里。
羽翼以就，橫絕四海。
橫絕四海，又可奈何。
雖有矰繳，尚安所施。

○ 怨曠思惟歌/〔漢〕王嬙

秋木萋萋，其葉萎黃。
有鳥爰止，集于苞桑。
養育毛羽，形容生光。
既得升雲，遊倚曲房。
離宮絕曠，身體摧藏。
志念抑沈，不得頡頏。
雖得餧食，心有徊徨。
我獨伊何，改往變常。
翩翩之燕，遠集西羌。
高山峨峨，河水泱泱。
父兮母兮，道里悠長。
嗚呼哀哉，憂心惻傷。

○ 題淇河/〔漢〕王璜

一派淇源水，清流出白雲。
直疑天上下，最好石邊聞。
表裏群山勝，東西兩邑分。
猗猗竹何有，衛武德猶芬。

○ 九懷其一·匡機/〔漢〕王褒

極運兮不中，來將屈兮困窮。
余深愍兮慘怛，願一列兮無從。
乘日月兮上征，顧游心兮鄗酆。
彌覽兮九隅，彷徨兮蘭宮。
芷閭兮葯房，奮搖兮眾芳。
菌閣兮蕙樓，觀道兮從橫。
寶金兮委積，美玉兮盈堂。
桂水兮潺湲，揚流兮洋洋。
蓍蔡兮踊躍，孔鶴兮回翔。
撫檻兮遠望，念君兮不忘。
怫鬱兮莫陳，永懷兮內傷。

○ 九懷其二·通路/〔漢〕王褒

天門兮地戶，孰由兮賢者。
無正兮溷廁，懷德兮何睹。
假寐兮愍斯，誰可與兮寤語。
痛鳳兮遠逝，畜鴳兮近處。
鯨鱏兮幽潛，從蝦兮遊陼。
乘虯兮登陽，載象兮上行。
朝發兮葱嶺，夕至兮明光。
北飲兮飛泉，南采兮芝英。
宣游兮列宿，順極兮彷徉。
紅采兮騂衣，翠縹兮為裳。
舒佩兮綝纚，竦余劍兮干將。(一作「舒余佩兮綝纚」)
騰蛇兮後從，飛駏兮步旁。
微觀兮玄圃，覽察兮瑤光。
啟匱兮探筴，悲命兮相當。
紉蕙兮永辭，將離兮所思。
浮雲兮容與，道余兮何之。
遠望兮仟眠，聞雷兮闐闐。
陰憂兮感余，惆悵兮自憐。

○ 九懷其三·危俊/〔漢〕王褒

林不容兮鳴蜩，余何留兮中州。
陶嘉月兮總駕，搴玉英兮自脩。
結榮茝兮逶逝，將去烝兮遠遊。
徑岱土兮魏闕，歷九曲兮牽牛。
聊假日兮相佯，遺光燿兮周流。
望太一兮淹息，紆余轡兮自休。
晞白日兮皎皎，彌遠路兮悠悠。
顧列孛兮縹縹，觀幽雲兮陳浮。
鉅寶遷兮砏磤，雉咸雊兮相求。
泱莽莽兮究志，懼吾心兮懤懤。
步余馬兮飛柱，覽可與兮匹儔。
卒莫有兮纖介，永余思兮怞怞。

○ 九懷其四·昭世/〔漢〕王褒

世溷兮冥昏，違君兮歸真。
乘龍兮偃蹇，高回翔兮上臻。
襲英衣兮緹䌌，披華裳兮芳芬。
登羊角兮扶輿，浮雲漠兮自娛。
握神精兮雍容，與神人兮相胥。
流星墜兮成雨，進瞵盼兮上丘墟。(一作「進瞵盼兮丘墟」)
覽舊邦兮滃鬱，余安能兮久居。
志懷逝兮心懰慄，紆余轡兮躊躇。(一作「志懷逝兮心慄」)
聞素女兮微歌，聽王后兮吹竽。
魂悽愴兮感哀，腸回回兮盤紆。
撫余佩兮繽紛，高太息兮自憐。
使祝融兮先行，令昭明兮開門。
馳六蛟兮上征，竦余駕兮入冥。
歷九州兮索合，誰可與兮終生。
忽反顧兮西囿，睹軫丘兮崎傾。
橫垂涕兮泫流，悲余后兮失靈。

○ 九懷其五·尊嘉/〔漢〕王褒

季春兮陽陽，列草兮成行。
余悲兮蘭生，委積兮從橫。
江離兮遺捐，辛夷兮擠臧。
伊思兮往古，亦多兮遭殃。
伍胥兮浮江，屈子兮沈湘。
運余兮念茲，心內兮懷傷。
望淮兮沛沛，濱流兮則逝。
榜舫兮下流，東注兮礚礚。
蛟龍兮導引，文魚兮上瀨。
抽蒲兮陳坐，援芙蕖兮為蓋。
水躍兮余旌，繼以兮微蔡。
雲旗兮電騖，儵忽兮容裔。
河伯兮開門，迎余兮歡欣。
顧念兮舊都，懷恨兮艱難。
竊哀兮浮萍，汎淫兮無根。

○ 九懷其六·蓄英/〔漢〕王褒

秋風兮蕭蕭，舒芳兮振條。
微霜兮眇眇，病殀兮鳴蜩。
玄鳥兮辭歸，飛翔兮靈丘。
望谿兮滃鬱，熊羆兮呴嗥。
唐虞兮不存，何故兮久留。
臨淵兮汪洋，顧林兮忽荒。
修余兮袿衣，騎霓兮南上。
乘雲兮回回，亹亹兮自強。
將息兮蘭皋，失志兮悠悠。
蒶蘊兮黴黧，思君兮無聊。
身去兮意存，愴恨兮懷愁。

○ 九懷其七·思忠/〔漢〕王褒

登九靈兮游神，靜女歌兮微晨。
悲皇丘兮積葛，眾體錯兮交紛。
貞枝抑兮枯槁，枉車登兮慶雲。
感余志兮慘慄，心愴愴兮自憐。
駕玄螭兮北征，曏吾路兮葱嶺。
連五宿兮建旄，揚氛氣兮為旌。
歷廣漠兮馳騖，覽中國兮冥冥。
玄武步兮水母，與吾期兮南榮。
登華蓋兮乘陽，聊逍遙兮播光。
抽庫婁兮酌醴，援瓟瓜兮接糧。
畢休息兮遠逝，發玉軔兮西行。
惟時俗兮疾正，弗可久兮此方。
寤辟摽兮永思，心怫鬱兮內傷。

○ 九懷其八·陶壅/〔漢〕王褒

覽杳杳兮世惟，余惆悵兮何歸。
傷時俗兮溷亂，將奮翼兮高飛。
駕八龍兮連蜷，建虹旌兮威夷。
觀中宇兮浩浩，紛翼翼兮上躋。
浮溺水兮舒光，淹低佪兮京沶。
屯余車兮索友，睹皇公兮問師。
道莫貴兮歸真，羡余術兮可夷。
吾乃逝兮南娭，道幽路兮九疑。
越炎火兮萬里，過萬首兮嶷嶷。
濟江海兮蟬蛻，絕北梁兮永辭。
浮雲鬱兮晝昏，霾土忽兮塺塺。
息陽城兮廣夏，衰色罔兮中怠。
意曉陽兮燎寤，乃自診兮在茲。(一作「乃息軫兮在茲」)
思堯舜兮襲興，幸咎繇兮獲謀。
悲九州兮靡君，撫軾歎兮作詩。

○ 九懷其九·株昭/〔漢〕王褒

悲哉于嗟兮，心內切磋。
款冬而生兮，凋彼葉柯。
瓦礫進寶兮，捐棄隨和。
鉛刀厲御兮，頓棄太阿。
驥垂兩耳兮，中坂蹉跎。
蹇驢服駕兮，無用日多。
修潔處幽兮，貴寵沙劘。
鳳皇不翔兮，鶉鴳飛揚。
乘虹驂蜺兮，載雲變化。
鷦䳟開路兮，後屬青蛇。
步驟桂林兮，超驤卷阿。
丘陵翔儛兮，谿谷悲歌。
神章靈篇兮，赴曲相和。
余私娛茲兮，孰哉復加。
還顧世俗兮，壞敗罔羅。
卷佩將逝兮，涕流滂沱。

亂曰：

皇門開兮照下土，株穢除兮蘭芷睹。
四佞放兮後得禹，聖舜攝兮昭堯緒，孰能若兮願為輔。

○ 琴思楚歌/〔漢〕王逸

盛陰修夜何難曉，思念糾戾腸摧繞，時節晚莫年齒老。
冬夏更運去若頹，寒來暑往難逐追，形容減少顏色虧。
時忽晻晻若騖馳，意中私喜施用為。
內無所恃失本義，志願不得心肝沸，憂懷感結重嘆噫。
歲月已盡去奄忽，亡官失祿去家室。
思想君命幸復位，久處無成卒放棄。

○ 九思其一·逢尤/〔漢〕王逸

悲兮愁，哀兮憂。
天生我兮當闇時，被諑譖兮虛獲尤。
心煩憒兮意無聊，嚴載駕兮出戲遊。
周八極兮歷九州，求軒轅兮索重華。
世既卓兮遠眇眇，握佩玖兮中路躇。
羨咎繇兮建典謨，懿風后兮受瑞圖。
愍余命兮遭六極，委玉質兮於泥塗。
遽傽遑兮驅林澤，步屏營兮行丘阿。
車軏折兮馬虺頹，憃悵立兮涕滂沱。
思丁文兮聖明哲，哀平差兮迷謬愚。
呂傅舉兮殷周興，忌嚭專兮郢吳虛。
仰長歎兮氣䭇結，悒殟絕兮咶復蘇。
虎兕爭兮於廷中，豺狼鬭兮我之隅。
雲霧會兮日冥晦，飄風起兮揚塵埃。
走鬯罔兮乍東西，欲竄伏兮其焉如。
念靈閨兮隩重深，願竭節兮隔無由。
望舊邦兮路逶隨，憂心悄兮志勤劬。
魂煢煢兮不遑寐，目眽眽兮寤終朝。

○ 九思其二·怨上/〔漢〕王逸

令尹兮謷謷，群司兮譨譨。
哀哉兮淈淈，上下兮同流。
菽藟兮蔓衍，芳虈兮挫枯。
朱紫兮雜亂，曾莫兮別諸。
倚此兮巖穴，永思兮窈悠。
嗟懷兮眩惑，用志兮不昭。
將喪兮玉斗，遺失兮鈕樞。
我心兮煎熬，惟是兮用憂。
進惡兮九旬，復顧兮彭務。
擬斯兮二蹤，未知兮所投。
謠吟兮中野，上察兮璇璣。
大火兮西睨，攝提兮運低。
雷霆兮硠礚，雹霰兮霏霏。
奔電兮光晃，涼風兮愴悽。
鳥獸兮驚駭，相從兮宿棲。
鴛鴦兮噰噰，狐狸兮徾徾。
哀吾兮介特，獨處兮罔依。
螻蛄兮鳴東，蟊蠽兮號西。
蛓緣兮我裳，蠋入兮我懷。
蟲豸兮夾余，惆悵兮自悲。
佇立兮忉怛，心結縎兮折摧。

○ 九思其三·疾世/〔漢〕王逸

周徘徊兮漢渚，求水神兮靈女。
嗟此國兮無良，媒女詘兮謰謱。
鴳雀列兮譁讙，鴝鵒鳴兮聒余。
抱昭華兮寶璋，欲衒鬻兮莫取。
言旋邁兮北徂，叫我友兮配耦。
日陰曀兮未光，闃睄窕兮靡睹。
紛載驅兮高馳，將諮詢兮皇羲。
遵河皋兮周流，路變易兮時乖。
濿滄海兮東遊，沐盥浴兮天池。
訪太昊兮道要，云靡貴兮仁義。
志欣樂兮反征，就周文兮邠岐。
秉玉英兮結誓，日欲暮兮心悲。
惟天祿兮不再，背我信兮自違。
踰隴堆兮渡漠，過桂車兮合黎。
赴崑山兮馽騄，從邛遨兮棲遲。
吮玉液兮止渴，齧芝華兮療飢。
居嵺廓兮尠疇，遠梁昌兮幾迷。
望江漢兮濩渃，心緊絭兮傷懷。
時昢昢兮旦旦，塵莫莫兮未晞。
憂不暇兮寢食，吒增歎兮如雷。

○ 九思其四·憫上/〔漢〕王逸

哀世兮睩睩，諓諓兮嗌喔。
眾多兮阿媚，骫靡兮成俗。
貪枉兮黨比，貞良兮煢獨。
鵠竄兮枳棘，鵜集兮帷幄。
蘮蕠兮青蔥，藁本兮萎落。
睹斯兮偽惑，心為兮隔錯。
逡巡兮圃藪，率彼兮畛陌。
川谷兮淵淵，山峊兮峉峉。
叢林兮崯崯，株榛兮岳岳。
霜雪兮漼溰，冰凍兮洛澤。
東西兮南北，罔所兮歸薄。
庇廕兮枯樹，匍匐兮巖石。
踡跼兮寒局數，獨處兮志不申，年齒盡兮命迫促。
魁壘擠摧兮常困辱，含憂強老兮愁不樂。
鬚髮薴顇兮顠鬢白，思靈澤兮一膏沐。
懷蘭英兮把瓊若，待天明兮立躑躅。
雲蒙蒙兮電儵爍，孤雌驚兮鳴呴呴。
思怫鬱兮肝切剝，忿悁悒兮孰訴告。

○ 九思其五·遭厄/〔漢〕王逸

悼屈子兮遭厄，沈玉躬兮湘汨。
何楚國兮難化，迄于今兮不易。
士莫志兮羔裘，競佞諛兮讒鬩。
指正義兮為曲，訿玉璧兮為石。
鶻鵰遊兮華屋，鵕䴊棲兮柴蔟。
起奮迅兮奔走，違群小兮謑訽。
載青雲兮上昇，適昭明兮所處。
躡天衢兮長驅，踵九陽兮戲蕩。
越雲漢兮南濟，秣余馬兮河鼓。
雲霓紛兮晻翳，參辰回兮顛倒。
逢流星兮問路，顧我指兮從左。
俓娵觜兮直馳，御者迷兮失軌。
遂踢達兮邪造，與日月兮殊道。
志閼絕兮安如，哀所求兮不耦。
攀天階兮下視，見鄢郢兮舊宇。
意逍遙兮欲歸，眾穢盛兮杳杳。
思哽饐兮詰詘，涕流瀾兮如雨。

○ 九思其六·悼亂/〔漢〕王逸

嗟嗟兮悲夫，殽亂兮紛挐。
茅絲兮同綜，冠屨兮共絇。
督萬兮侍宴，周邵兮負芻。
白龍兮見射，靈龜兮執拘。
仲尼兮困厄，鄒衍兮幽囚。
伊余兮念茲，奔遁兮隱居。
將升兮高山，上有兮猴猿。
欲入兮深谷，下有兮虺蛇。
左見兮鳴鵙，右睹兮呼梟。
惶悸兮失氣，踊躍兮距跳。
便旋兮中原，仰天兮增歎。
菅蒯兮野莽，雚葦兮仟眠。
鹿蹊兮𨇰𨇰，貒貉兮蟫蟫。
鸇鷂兮軒軒，鶉䳺兮甄甄。
哀我兮寡獨，靡有兮齊倫。
意欲兮沈吟，迫日兮黃昏。
玄鶴兮高飛，曾逝兮青冥。
鶬鶊兮喈喈，山鵲兮嚶嚶。
鴻鸕兮振翅，歸雁兮于征。
吾志兮覺悟，懷我兮聖京。
垂屣兮將起，跓竢兮碩明。

○ 九思其七·傷時/〔漢〕王逸

惟昊天兮昭靈，陽氣發兮清明。
風習習兮和煖，百草萌兮華榮。
堇荼茂兮扶疏，蘅芷彫兮瑩嫇。
愍貞良兮遇害，將夭折兮碎糜。
時混混兮澆饡，哀當世兮莫知。
覽往昔兮俊彥，亦詘辱兮係纍。
管束縛兮桎梏，百貿易兮傅賣。
遭桓繆兮識舉，才德用兮列施。
且從容兮自慰，玩琴書兮遊戲。
迫中國兮迮陿，吾欲之兮九夷。
超五嶺兮嵯峨，觀浮石兮崔嵬。
陟丹山兮炎野，屯余車兮黃支。
就祝融兮稽疑，嘉己行兮無為。
乃回朅兮北逝，遇神孈兮宴娭。
欲靜居兮自娛，心愁慼兮不能。
放余轡兮策駟，忽飆騰兮浮雲。(一作「忽風騰兮雲浮」)
蹠飛杭兮越海，從安期兮蓬萊。
緣天梯兮北上，登太一兮玉臺。
使素女兮鼓簧，乘戈和兮謳謠。
聲噭誂兮清和，音晏衍兮要婬。
咸欣欣兮酣樂，余眷眷兮獨悲。
顧章華兮太息，志戀戀兮依依。

○ 九思其八·哀歲/〔漢〕王逸

旻天兮清涼，玄氣兮高朗。
北風兮潦洌，草木兮蒼唐。(一作「草木兮蒼黃」)
𧉅蚗兮噍噍，蝍蛆兮穰穰。
歲忽忽兮惟暮，余感時兮悽愴。
傷俗兮泥濁，矇蔽兮不章。
寶彼兮沙礫，捐此兮夜光。
椒瑛兮涅汙，枲耳兮充房。
攝衣兮緩帶，操我兮墨陽。
昇車兮命僕，將馳兮四荒。
下堂兮見蠆，出門兮觸蜂。
巷有兮蚰蜒，邑多兮螳螂。
睹斯兮嫉賊，心為兮切傷。
俛念兮子胥，仰憐兮比干。
投劍兮脫冕，龍屈兮蜿蟤。
潛藏兮山澤，匍匐兮叢攢。
窺見兮溪澗，流水兮沄沄。
黿鼉兮欣欣，鱣鮎兮延延。
群行兮上下，駢羅兮列陳。
自恨兮無友，特處兮煢煢。
冬夜兮陶陶，雨雪兮冥冥。
神光兮熲熲，鬼火兮熒熒。
修德兮困控，愁不聊兮遑生。
憂紆兮鬱鬱，惡所兮寫情。

○ 九思其九·守志/〔漢〕王逸

陟玉巒兮逍遙，覽高岡兮嶢嶢。
桂樹列兮紛敷，吐紫華兮布條。
實孔鸞兮所居，今其集兮惟鴞。
烏鵲驚兮啞啞，余顧瞻兮怊怊。
彼日月兮闇昧，障覆天兮祲氛。
伊我后兮不聰，焉陳誠兮效忠。
攄羽翮兮超俗，遊陶遨兮養神。
乘六蛟兮蜿蟬，遂馳騁兮陞雲。
揚彗光兮為旗，秉電策兮為鞭。
朝晨發兮鄢郢，食時至兮增泉。
繞曲阿兮北次，造我車兮南端。
謁玄黃兮納贄，崇忠貞兮彌堅。
歷九宮兮徧觀，睹祕藏兮寶珍。
就傅說兮騎龍，與織女兮合婚。
舉天罼兮掩邪，彀天弧兮射姦。
隨真人兮翱翔，食元氣兮長存。
望太微兮穆穆，睨三階兮炳分。
相輔政兮成化，建烈業兮垂勳。
日瞥瞥兮西沒，道遐迥兮阻歎。
志稸積兮未通，悵敞罔兮自憐。

亂曰：

天庭明兮雲霓藏，三光朗兮鏡萬方。
斥蜥蜴兮進龜龍，策謀從兮翼機衡。
配稷契兮恢唐功，嗟英俊兮未為雙。

○ 怨詩/〔漢〕班婕妤

新裂齊紈素，鮮潔如霜雪。
裁為合歡扇，團團似明月。
出入君懷袖，動搖微風發。
常恐秋節至，涼飈奪炎熱。
棄捐篋笥中，恩情中道絕。

○ 贈婦詩三首其一/〔漢〕秦嘉

人生譬朝露，居世多屯蹇。
憂艱常早至，歡會常苦晚。
念當奉時役，去爾日遙遠。
遣車迎子還，空往復空返。
省書情淒愴，臨食不能飯。
獨坐空房中，誰與相勸勉。
長夜不能眠，伏枕獨展轉。
憂來如循環，匪席不可卷。

○ 贈婦詩三首其二/〔漢〕秦嘉

皇靈無私親，為善荷天祿。
傷我與爾身，少小罹煢獨。
既得結大義，歡樂苦不足。
念當遠離別，思念敘款曲。
河廣無舟梁，道近隔丘陸。
臨路懷惆悵，中駕正躑躅。
浮雲起高山，悲風激深谷。
良馬不回鞍，輕車不轉轂。
鍼藥可屢進，愁思難為數。
貞士篤終始，恩義不可屬。

○ 贈婦詩三首其三/〔漢〕秦嘉

肅肅僕夫征，鏘鏘揚和鈴。
清晨當引邁，束帶待雞鳴。
顧看空室中，髣髴想姿形。
一別懷萬恨，起坐為不寧。
何用敘我心，遺思致款誠。
寶釵好耀首，明鏡可鑑形。
芳香去垢穢，素琴有清聲。
詩人感木瓜，乃欲答瑤瓊。
愧彼贈我厚，慚此往物輕。
雖知未足報，貴用敘我情。

○ 述婚詩其一/〔漢〕秦嘉

群祥既集，二族交歡。
敬茲新姻，六禮不愆。
羔雁總備，玉帛戔戔。
君子將事，威儀孔閑。
猗兮容兮，穆矣其言。

○ 述婚詩其二/〔漢〕秦嘉

紛彼婚姻，禍福之由。
衛女興齊，褒姒滅周。
戰戰競競，懼德不仇。
神啓其吉，果獲令攸。
我之愛矣，荷天之休。

○ 贈婦詩/〔漢〕秦嘉

曖曖白日，引曜西傾。
啾啾雞雀，群飛赴楹。
皎皎明月，煌煌列星。
嚴霜淒愴，飛雪覆庭。
寂寂獨居，寥寥空室。
飄飄帷帳，熒熒華燭。
爾不是居，帷帳何施。
爾不是照，華燭何為。

○ 詠蕙詩/〔漢〕繁欽

蕙草生山北，託身失所依。
植根陰崖側，夙夜懼危頹。
寒泉浸我根，淒風常徘徊。
三光照八極，獨不蒙餘暉。
葩葉永凋瘁，凝露不暇晞。
百卉皆含榮，己獨失時姿。
比我英芳發，鶗鴂鳴已哀。

○ 生茨詩/〔漢〕繁欽

有茨生蘭圃，布葉翳芙蕖。
寄根膏壤隈，春澤以養軀。
太陽曝真色，翔風發其旉。
甘液潤其中，華實與氣俱。
族類日夜滋，被我中堂隅。

○ 定情詩/〔漢〕繁欽

我出東門游，邂逅承清塵。
思君即幽房，侍寢執衣巾。
時無桑中契，迫此路側人。
我既媚君姿，君亦悅我顏。
何以致拳拳，綰臂雙金環。
何以致殷勤，約指一雙銀。
何以致區區，耳中雙明珠。
何以致叩叩，香囊繫肘後。
何以致契闊，繞腕雙跳脫。
何以結恩情，佩玉綴羅纓。
何以結中心，素縷連雙鍼。
何以結相於，金薄畫幧頭。
何以慰別離，耳後玳瑁釵。
何以答歡欣，紈素三條裙。
何以結愁悲，白絹雙中衣。
與我期何所，乃期東山隅。
日旰兮不來，谷風吹我襦。
遠望無所見，涕泣起踟躕。
與我期何所，乃期東山隅。
日旰兮不來，飄風吹我裳。
逍遙莫誰睹，望君愁我腸。
與我期何所，乃期西山側。
日夕兮不來，躑躅長嘆息。
遠望涼風至，俯仰正衣服。
與我期何所，乃期山北岑。
日暮兮不來，淒風吹我襟。
望君不能坐，悲苦愁我心。
愛身以何為，惜我華色時。
中情既款款，然後克密期。
褰衣躡茂草，謂君不我欺。
廁此醜陋質，徙倚無所之。
自傷失所欲，淚下如連絲。

○ 槐樹詩/〔漢〕繁欽

嘉樹吐翠葉，列在雙闕涯。
旖旎隨風動，柔色紛陸離。

○ 雜詩/〔漢〕繁欽

世俗有險易，時運有盛衰。
老氏和其光，蘧瑗貴可懷。

○ 贈梅公明詩/〔漢〕繁欽

瞻我北園，有條者桑。
遘此春景，既茂且長。
氤氳吐葉，柔潤有光。
黃條蔓衍，青鳥來翔。
日月其邁，時不可忘。
公子瞻旃，勳名乃彰。

○ 遠戍勸戒詩/〔漢〕繁欽

肅將王事，集此揚土。
凡我同盟，既文既武。
郁郁桓桓，有規有矩。
務在和光，同塵共垢。
各竟其心，為國蕃輔。
誾誾行行，非法不語。
可否相濟，闕則云補。

○ 惜誓/〔漢〕賈誼

惜余年老而日衰兮，歲忽忽而不反。
登蒼天而高舉兮，歷眾山而日遠。
觀江河之紆曲兮，離四海之霑濡。
攀北極而一息兮，吸沆瀣以充虛。
飛朱鳥使先驅兮，駕太一之象輿。
蒼龍蚴虯於左驂兮，白虎騁而為右騑。
建日月以為蓋兮，載玉女於後車。
馳騖於杳冥之中兮，休息虖崑崙之墟。
樂窮極而不猒兮，願從容虖神明。
涉丹水而駝騁兮，右大夏之遺風。
黃鵠之一舉兮，知山川之紆曲。
再舉兮，睹天地之圜方。
臨中國之眾人兮，託回飆乎尚羊。
乃至少原之野兮，赤松王喬皆在旁。
二子擁瑟而調均兮，余因稱乎清商。
澹然而自樂兮，吸眾氣而翱翔。
念我長生而久僊兮，不如反余之故鄉。
黃鵠後時而寄處兮，鴟梟群而制之。
神龍失水而陸居兮，為螻蟻之所裁。
夫黃鵠神龍猶如此兮，況賢者之逢亂世哉。
壽冉冉而日衰兮，固儃回而不息。
俗流從而不止兮，眾枉聚而矯直。
或偷合而苟進兮，或隱居而深藏。
苦稱量之不審兮，同權槩而就衡。
或推迻而苟容兮，或直言之諤諤。
傷誠是之不察兮，並紉茅絲以為索。
方世俗之幽昏兮，眩白黑之美惡。
放山淵之龜玉兮，相與貴夫礫石。
梅伯數諫而至醢兮，來革順志而用國。
悲仁人之盡節兮，反為小人之所賊。
比干忠諫而剖心兮，箕子被髮而佯狂。
水背流而源竭兮，木去根而不長。
非重軀以慮難兮，惜傷身之無功。
已矣哉！獨不見夫鸞鳳之高翔兮，乃集大皇之野。
循四極而回周兮，見盛德而後下。
彼聖人之神德兮，遠濁世而自藏。
使麒麟可得羈而係兮，又何以異虖犬羊。

○ 寶鼎詩/〔漢〕班固

岳修貢兮川效珍，吐金景兮歊浮雲。
寶鼎見兮色紛縕，煥其炳兮被龍文。
登祖廟兮享聖神，昭靈德兮彌億年。

○ 白雉詩/〔漢〕班固

啓靈篇兮披瑞圖。
獲白雉兮效素烏。
嘉祥阜兮集皇都。
發皓羽兮奮翹英。
容潔朗兮於純精。
彰皇德兮侔周成。
永延長兮膺天慶。

○ 論功歌詩二首其一·靈芝歌/〔漢〕班固

因露寢兮產靈芝。
象三德兮瑞應圖。
延壽命兮光此都。
配上帝兮象太微。
參日月兮揚光輝。

○ 論功歌詩二首其二·嘉禾歌/〔漢〕班固

后土化育兮四時行。
修靈液養兮元氣覆。
冬同雲兮春霢霂。
膏澤洽兮殖嘉榖。

○ 詠史/〔漢〕班固

三王德彌薄，惟後用肉刑。
太倉令有罪，就遞長安城。
自恨身無子，困急獨煢煢。
小女痛父言，死者不可生。
上書詣闕下，思古歌雞鳴。
憂心摧折裂，晨風揚激聲。
聖漢孝文帝，惻然感至情。
百男何憒憒，不如一緹縈。

○ 竹扇詩/〔漢〕班固

供時有度量，異好有團方。
來風堪避暑，靜夜致清凉。

○ 明堂詩/〔漢〕班固

於昭明堂，明堂孔陽。
聖皇宗祀，穆穆煌煌。
上帝宴饗，五位時序。
誰其配之，世祖光武。
普天率土，各以其職。
猗歟緝熙，允懷多福。

○ 辟雍詩/〔漢〕班固

乃流辟雍，辟雍湯湯。
聖皇蒞止，造舟為梁。
皤皤國老，乃父乃兄。
抑抑威儀，孝友光明。
於赫太上，示我漢行。
洪化惟神，永觀厥成。

○ 靈臺詩/〔漢〕班固

乃經靈臺，靈臺既崇。
帝勤時登，爰考休徵。
三光宣精，五行布序。
習習祥風，祁祁甘雨。
百穀蓁蓁，庶草蕃廡。
屢惟豐年，於皇樂胥。

○ 嘆/〔漢〕張衡

大火流兮草虫鳴，繁霜降兮草木零。
秋為期兮時已征，思美人兮愁屏營。

○ 同聲歌/〔漢〕張衡

邂逅承際會，得充君後房。
情好新交接，恐慄若探湯。
不才勉自竭，賤妾職所當。
綢繆主中饋，奉禮助烝嘗。
思為苑蒻席，在下蔽匡牀。
願為羅衾幬，在上衛風霜。
灑掃清枕席，鞮芬以狄香。
重戶結金扃，高下華燈光。
衣解巾粉御，列圖陳枕張。
素女為我師，儀態盈萬方。
眾夫所希見，天老教軒皇。
樂莫斯夜樂，沒齒焉可忘。

○ 歌/〔漢〕張衡

浩浩陽春發，楊柳何依依。
百鳥自南歸，翱翔萃我枝。

○ 四愁詩/〔漢〕張衡

一思曰：
我所思兮在太山，欲往從之梁父艱，側身東望涕霑翰。
美人贈我金錯刀，何以報之英瓊瑤。
路遠莫致倚逍遙，何為懷憂心煩勞。

二思曰：
我所思兮在桂林，欲往從之湘水深，側身南望涕霑襟。
美人贈我金琅玕，何以報之雙玉盤。
路遠莫致倚惆悵，何為懷憂心煩傷。

三思曰：
我所思兮在漢陽，欲往從之隴阪長，側身西望涕霑裳。
美人贈我貂襜褕，何以報之明月珠。
路遠莫致倚踟躕，何為懷憂心煩紆。

四思曰：
我所思兮在雁門，欲往從之雪雰雰，側身北望涕霑巾。
美人贈我錦繡段，何以報之青玉案。
路遠莫致倚增嘆，何為懷憂心煩惋。

○ 歌/〔漢〕張衡

天地煙熅，百卉含花。
鳴鶴交頸，雎鳩相和。
處子懷春，精魂回移。
如何淑明，忘我實多。

○ 歌/〔漢〕張衡

皇皇者鳳，通玄知時。
萃于山趾，與帝邀期。
吉事有祥，惟漢之祺。

○ 怨詩/〔漢〕張衡

猗猗秋蘭，植彼中阿。
有馥其芳，有黃其葩。
雖曰幽深，厥美彌嘉。
之子之遠，我勞如何。
我聞其聲，載坐載起。
同心離居，絕我中腸。

○ 歌/〔漢〕張衡

驚雄逝兮孤雌翔。
臨歸風兮思故鄉。

○ 詩/〔漢〕張衡

願言不獲，終然永思。

○ 印衣銘/〔漢〕胡廣

明明聖皇，旌以命服。
紆朱懷金，為光為飾。
邁種其澤，撫寧四國。
宣慈惠和，柔嘉維則。
克副帝心，膺兹多福。
登位歷壽，子孫千億。

○ 與劉伯宗絕交詩/〔漢〕朱穆

北山有鴟，不潔其翼。
飛不正向，寢不定息。
饑則木攬，飽則泥伏。
饕餮貪污，臭腐是食。
填腸滿嗉，嗜欲無極。
長鳴呼鳳，謂鳳無德。
鳳之所趣，與子異域。
永從此決，各自努力。

○ 飲馬長城窟行/〔漢〕蔡邕

青青河邊草，綿綿思遠道。
遠道不可思，宿昔夢見之。
夢見在我傍，忽覺在他鄉。
他鄉各異縣，展轉不可見。
枯桑知天風，海水知天寒。
入門各自媚，誰肯相為言。
客從遠方來，遺我雙鯉魚。
呼兒烹鯉魚，中有尺素書。
長跪讀素書，書中竟何如。
上有加餐食，下有長相憶。

○ 琴歌/〔漢〕蔡邕

練余心兮浸太清，滌穢濁兮存正靈。
和液暢兮神氣寧，情志泊兮心亭亭。
嗜欲息兮無由生，踔宇宙而遺俗兮，眇翩翩而獨征。

○ 翠鳥詩/〔漢〕蔡邕

庭陬有若榴，綠葉含丹榮。
翠鳥時來集，振翼修形容。
回顧生碧色，動搖揚縹青。
幸脫虞人機，得親君子庭。
馴心託君素，雌雄保百齡。

○ 酸棗令劉熊碑詩其一/〔漢〕蔡邕

清和穆鑠，寔惟乾坤。
惟嶽降靈，篤生我君。
服骨睿聖，允鍾厥醇。
誕生岐嶷，言協典墳。
懿德震耀，孝行通神。
動履規繩，文彰彪繽。
成是正服，以道德民。

○ 酸棗令劉熊碑詩其二/〔漢〕蔡邕

有父子然，後有君臣。
理財正辭，束帛戔戔。
□夢刻像，鶴鳴一震。
天臨保漢，寔生□勳。
明試賦授，夷夏已親。
嘉錫來撫，潛化如神。
其神伊何，靈不傷人。

○ 酸棗令劉熊碑詩其三/〔漢〕蔡邕

猗歟明哲，秉道之樞。
養□之福，惟德之偶。
淵乎其長，渙乎成功。
政暇民豫，新我□通。
用行則達，以誘我邦。
賴茲劉父，用說其蒙。
澤零年豐，黔首歌頌。

○ 答元式詩/〔漢〕蔡邕

伊余有行，爰戾茲邦。
先進博學，同類率從。
濟濟群彥，如雲如龍。
君子博文，貽我德音。
辭之集矣，穆如清風。

○ 答卜元嗣詩/〔漢〕蔡邕

斌斌碩人，貽我以文。
辱此休辭，非余所希。
敢不酬答，賦誦以歸。

○ 麟頌/〔漢〕蔡邕

皇矣大角，降生靈獸。
視明禮修，麒麟来孚。
春秋既書，爾来告就。
庶士子鉏，獲諸西狩。

○ 五靈頌/〔漢〕蔡邕

大梁乘精，白虎用生。
思叡信立，繞于垣坰。

○ 初平詩/〔漢〕蔡邕

暮宿河南悵望，天陰雨雪滂滂。

○ 臨終詩/〔漢〕孔融

言多令事敗，器漏苦不密。
河潰蟻孔端，山壞由猿穴。
涓涓江漢流，天窗通冥室。
讒邪害公正，浮雲翳白日。
靡辭無忠誠，華繁竟不實。
人有兩三心，安能合為一。
三人成市虎，浸漬解膠漆。
生存多所慮，長寢萬事畢。

○ 離合作郡姓名字詩/〔漢〕孔融

漁父屈節，水潛匿方。
與峕進止，出行施張。
呂公磯釣，闔口渭旁。
九域有聖，無土不王。
好是正直，女回于匡。
海外有截，隼逝鷹揚。
六翮將奮，羽儀未彰。
蛇龍之蟄，俾也可忘。
玟璇隱曜，美玉韜光。
無名無譽，放言深藏。
按轡安行，誰謂路長。

○ 六言詩三首其一/〔漢〕孔融

漢家中葉道微，董卓作亂乘衰，僣上虐下專威。
萬官惶怖莫違，百姓慘慘心悲。

○ 六言詩三首其二/〔漢〕孔融

郭李分爭為非，遷都長安思歸。
瞻望關東可哀，夢想曹公歸來。

○ 六言詩三首其三/〔漢〕孔融

從洛到許巍巍，曹公憂國無私，減去廚膳甘肥。
群僚率從祈祈，雖得俸祿常饑，念我苦寒心悲。

○ 詩/〔漢〕孔融

坐上客恆滿，樽中酒不空。

○ 招商歌/〔漢〕劉宏

涼風起兮日照渠，青荷晝偃葉夜舒，惟日不足樂有餘。清絲流管歌玉鳧，千年萬歲喜難渝。

○ 悲歌/〔漢〕劉辯

天道易兮我何艱，棄萬乘兮退守蕃。
逆臣見迫兮命不延，逝將去汝兮適幽玄。

○ 公燕詩/〔漢〕王粲

昊天降豐澤，百卉挺葳蕤。
涼風撤蒸暑，清雲卻炎暉。
高會君子堂，並坐蔭華榱。
嘉餚充圓方，旨酒盈金罍。
管弦發徽音，曲度清且悲。
合坐同所樂，但愬杯行遲。
常聞詩人語，不醉且無歸。
今日不極歡，含情欲待誰。
見眷良不翅，守分豈能違。
古人有遺言，君子福所綏。
願我賢主人，與天享巍巍。
克符周公業，奕世不可追。

○ 從軍行五首其一/〔漢〕王粲

從軍有苦樂，但問所從誰。
所從神且武，焉得久勞師。
相公征關右，赫怒震天威。
一舉滅獯虜，再舉服羌夷。
西收邊地賊，忽若俯拾遺。
陳賞越丘山，酒肉逾川坻。
軍中多飫饒，人馬皆溢肥。
徒行兼乘還，空出有餘資。
拓地三千里，往返速若飛。
歌舞入鄴城，所願獲無違。
晝日處大朝，日暮薄言歸。
外參時明政，內不廢家私。
禽獸憚為犧，良苗實已揮。
竊慕負鼎翁，願厲朽鈍姿。
不能效沮溺，相隨把鋤犁。
熟覽夫子詩，信知所言非。

○ 從軍行五首其二/〔漢〕王粲

涼風厲秋節，司典告詳刑。
我君順時發，桓桓東南征。
泛舟蓋長川，陳卒被隰坰。
征夫懷親戚，誰能無戀情。
拊衿倚舟檣，眷眷思鄴城。
哀彼東山人，喟然感鸛鳴。
日月不安處，人誰獲恆寧。
昔人從公旦，一徂輒三齡。
今我神武師，暫往必速平。
棄余親睦恩，輸力竭忠貞。
懼無一夫用，報我素餐誠。
夙夜自恲性，思逝若抽縈。
將秉先登羽，豈敢聽金聲。

○ 從軍行五首其三/〔漢〕王粲

從軍征遐路，討彼東南夷。
方舟順廣川，薄暮未安坻。
白日半西山，桑梓有餘暉。
蟋蟀夾岸鳴，孤鳥翩翩飛。
征夫心多懷，悽愴令吾悲。
下船登高防，草露沾我衣。
回身赴牀寢，此愁當告誰。
身服干戈事，豈得念所私。
即戎有授命，茲理不可違。

○ 從軍行五首其四/〔漢〕王粲

朝發鄴都橋，暮濟白馬津。
逍遙河堤上，左右望我軍。
連舫逾萬艘，帶甲千萬人。
率彼東南路，將定一舉勳。
籌策運帷幄，一由我聖君。
恨我無時謀，譬諸具官臣。
鞠躬中堅內，微畫無所陳。
許歷為完士，一言猶敗秦。
我有素餐責，誠愧伐檀人。
雖無鉛刀用，庶幾奮薄身。

○ 從軍行五首其五/〔漢〕王粲

悠悠涉荒路，靡靡我心愁。
四望無煙火，但見林與丘。
城郭生榛棘，蹊徑無所由。
雚蒲竟廣澤，葭葦夾長流。
日夕涼風發，翩翩漂吾舟。
寒蟬在樹鳴，鸛鵠摩天游。
客子多悲傷，淚下不可收。
朝入譙郡界，曠然消人憂。
雞鳴達四境，黍稷盈原疇。
館宅充廛里，士女滿莊馗。
自非賢聖國，誰能享斯休。
詩人美樂土，雖客猶願留。

○ 詠史詩/〔漢〕王粲

自古無殉死，達人所共知。
秦穆殺三良，惜哉空爾為。
結髮事明君，受恩良不訾。
臨沒要之死，焉得不相隨。
妻子當門泣，兄弟哭路垂。
臨穴呼蒼天，涕下如綆縻。
人生各有志，終不為此移。
同知埋身劇，心亦有所施。
生為百夫雄，死為壯士規。
黃鳥作悲詩，至今聲不虧。

○ 雜詩/〔漢〕王粲

日暮游西園，冀寫憂思情。
曲池揚素波，列樹敷丹榮。
上有特棲鳥，懷春向我鳴。
褰衽欲從之，路險不得征。
徘徊不能去，佇立望爾形。
風飈揚塵起，白日忽已冥。
回身入空房，託夢通精誠。
人欲天不違，何懼不合並。

○ 詩/〔漢〕王粲

吉日簡清時，從君出西園。
方軌策良馬，並驅厲中原。
北臨清漳水，西看柏楊山。
回翔游廣囿，逍遙波水間。

○ 詩/〔漢〕王粲

列車息眾駕，相伴綠水湄。
幽蘭吐芳烈，芙蓉發紅暉。
百鳥何繽翻，振翼群相追。
投網引潛鯉，強弩下高飛。
白日已西邁，歡樂忽忘歸。

○ 詩/〔漢〕王粲

聯翻飛鸞鳥，獨游無所因。
毛羽照野草，哀鳴入青雲。
我尚假羽翼，飛睹爾形身。
願及春陽會，交頸遘殷勤。

○ 詩/〔漢〕王粲

鷙鳥化為鳩，遠竄江漢邊。
遭遇風雲會，託身鸞鳳間。
天姿既否戾，受性又不閑。
邂逅見逼迫，俯仰不得言。

○ 七哀詩三首其一/〔漢〕王粲

西京亂無象，豺虎方遘患。
復棄中國去，遠身適荊蠻。
親戚對我悲，朋友相追攀。
出門無所見，白骨蔽平原。
路有饑婦人，抱子棄草間。
顧聞號泣聲，揮涕獨不還。
未知身死處，何能兩相完。
驅馬棄之去，不忍聽此言。
南登霸陵岸，回首望長安。
悟彼下泉人，喟然傷心肝。

○ 七哀詩三首其二/〔漢〕王粲

荊蠻非我鄉，何為久滯淫。
方舟溯大江，日暮愁我心。
山岡有餘映，巖阿增重陰。
狐狸馳赴穴，飛鳥翔故林。
流波激清響，猴猿臨岸吟。
迅風拂裳袂，白露沾衣襟。
獨夜不能寐，攝衣起撫琴。
絲桐感人情，為我發悲音。
羈旅無終極，憂思壯難任。

○ 七哀詩三首其三/〔漢〕王粲

邊城使心悲，昔吾親更之。
冰雪截肌膚，風飄無止期。
百里不見人，草木誰當遲。
登城望亭燧，翩翩飛戍旗。
行者不顧反，出門與家辭。
子弟多俘虜，哭泣無已時。
天下盡樂土，何為久留茲。
蓼虫不知辛，去來勿與諮。

○ 詩/〔漢〕王粲

荊軻為燕使，送者盈水濱。
縞素易水上，涕泣不可揮。

○ 太廟頌歌/〔漢〕王粲

思皇烈祖，時邁其德。
肇啓洪源，貽燕我則。
我休厥成，聿先厥道。
丕顯丕欽，允時祖考。
綏庶邦，和四字。
九功備，彝樂序。
建崇牙，設璧羽。
六佾奏，八音舉。
昭大孝，衎妣祖。
念武功，收純祜。
於穆清廟，翼翼休徵。
祁祁髦士，厥德允升。
懷想成位，咸奔在宮。
無思不若，允觀厥崇。

○ 俞兒舞歌四首其一·矛俞新福歌/〔漢〕王粲

漢初建國家，匡九州。蠻荊震服，五刃三革休。安不忘備武樂修。宴我賓師，敬用御天，永樂無憂。子孫受百福，常與松喬遊。蒸庶德，莫不咸歡柔。

○ 俞兒舞歌四首其二·弩俞新福歌/〔漢〕王粲

材官選士，劍弩錯陳。應桴蹈節，俯仰若神。綏我武烈，篤我淳仁。自東自西，莫不來賓。

○ 俞兒舞歌四首其三·安臺新福歌/〔漢〕王粲

我功既定，庶士咸綏。樂陳我廣庭，式宴賓與師。昭文德，宣武威。平九有，撫民黎。荷天寵，延壽尸。千載莫我違。

○ 俞兒舞歌四首其四·行辭新福歌/〔漢〕王粲

神武用師士素厲。仁恩廣覆，猛節橫逝。自古立功，莫我弘大。桓桓征四國，爰及海裔。漢國保長慶，垂祚延萬世。

○ 贈蔡子篤詩/〔漢〕王粲

翼翼飛鸞，載飛載東。
我友云徂，言戾舊邦。
舫舟翩翩，以溯大江。
蔚矣荒塗，時行靡通。
慨我懷慕，君子所同。
悠悠世路，亂離多阻。
濟岱江衡，邈焉異處。
風流雲散，一別如雨。
人生實難，願其弗與。
瞻望遐路，允企伊佇。
烈烈冬日，肅肅淒風。
潛鱗在淵，歸雁載軒。
苟非鴻鵰，孰能飛翻。
雖則追慕，予思罔宣。
瞻望東路，慘愴增嘆。
率彼江流，爰逝靡期。
君子信誓，不遷于時。
及子同寮，生死固之。
何以贈行，言賦新詩。
中心孔悼，涕淚漣洏。
嗟爾君子，如何勿思。

○ 贈士孫文始/〔漢〕王粲

天降喪亂，靡國不夷。
我暨我友，自彼京師。
宗守盪失，越用遁違。
遷于荊楚，在漳之湄。
在漳之湄，亦剋宴處。
和通篪塤，比德車輔。
既度禮義，卒獲笑語。
庶茲永日，無諐厥緒。
雖曰無諐，時不我已。
同心離事，乃有逝止。
橫此大江，淹彼南汜。
我思弗及，載坐載起。
惟彼南汜，君子居之。
悠悠我心，薄言慕之。
人亦有言，靡日不思。
矧伊嬿婉，胡不悽而。
晨風夕逝，託與之期。
瞻仰王室，慨其永歎。
良人在外，誰佐天官。
四國方阻，俾爾歸蕃，
爾之歸蕃，作式下國。
無曰蠻裔，不虔汝德。
慎爾所主，率由嘉則。
龍雖勿用，志亦靡忒。
悠悠澹澧，鬱彼唐林。
雖則同域，邈其迥深。
白駒遠志，古人所箴。
允矣君子，不遐厥心。
既往既來，無密爾音。

○ 贈文叔良/〔漢〕王粲

翩翩者鴻，率彼江濱。
君子于征，爰聘西鄰。
臨此洪渚，伊思梁岷。
爾行孔邈，如何勿勤。
君子敬始，慎爾所主。
謀言必賢，錯說申輔。
延陵有作，僑肸是與。
先民遺迹，來世之矩。
既慎爾主，亦迪知幾。
探情以華，睹著知微。
視明聽聰，靡事不惟。
董褐荷名，胡寧不師。
眾不可蓋，無尚我言。
梧宮致辯，齊楚構患。
成功有要，在眾思歡。
人之多忌，掩之實難。
瞻彼黑水，滔滔其流。
江漢有卷，允來厥休。
二邦若否，職汝之由。
緬彼行人，鮮克弗留。
尚哉君子，異于他仇。
人誰不勤，無厚我憂。
惟詩作贈，敢詠在舟。

○ 為潘文則作思親詩/〔漢〕王粲

穆穆顯妣，德音徽止。
思齊先姑，志侔姜姒。
躬此勞瘁，鞠予小子。
小子之生，遭世罔寧。
烈考勤時，從之于征。
奄遘不造，殷憂是嬰。
咨于靡及，退守祧祊。
五服荒離，四國分爭。
禍難斯逼，救死於頸。
嗟我懷歸，弗克弗逞。
聖善獨勞，莫慰其情。
春秋代逝，于茲九齡。
緬彼行路，焉託予誠。
予誠既否，委之于天。
庶我顯妣，克保遐年。
亹亹惟懼，心乎如懸。
如何不弔，早世徂顛。
於存弗養，於後弗臨。
遺愆在體，慘痛切心。
形影尸立，魂爽飛沈。
在昔蓼莪，哀有餘音。
我之此譬，憂其獨深。
胡寧視息，以濟于今。
巖巖叢險，則不可摧。
仰瞻歸雲，俯聆飄回。
飛焉靡翼，超焉靡階。
思若流波，情似坻頹。
詩之作矣，情以告哀。

○ 靈夀杖頌/〔漢〕王粲

兹杖靈木，以介眉夀。
奇幹貞正，不待矯輮。
據貞斯直，植之爰茂。

○ 贈楊德祖/〔漢〕王粲

我君餞之，其樂泄泄。

○ 從軍詩/〔漢〕王粲

被羽在先登，甘心除國疾。

○ 從軍詩/〔漢〕王粲

樓船凌洪波，尋戈刺群虜。

○ 詩/〔漢〕王粲

探懷授所歡，願醉不顧身。

○ 見志詩二首其一/〔漢〕仲長統

飛鳥遺迹，蟬蛻亡殼。
騰蛇棄鱗，神龍喪角。
至人能變，達士拔俗。
乘雲無轡，騁風無足。
垂露成幃，張霄成幄。
沆瀣當餐，九陽代燭。
恆星豔珠，朝霞潤玉。
六合之內，恣心所欲。
人事可遺，何為局促。

○ 見志詩二首其二/〔漢〕仲長統

大道雖夷，見幾者寡。
任意無非，適物無可。
古來繞繞，委曲如瑣。
百慮何為，至要在我。
寄愁天上，埋憂地下。
叛散五經，滅棄風雅。
百家雜碎，請用從火。
抗志山西，游心海左。
元氣為舟，微風為柁。
敖翔太清，縱意容冶。

○ 詩/〔漢〕仲長統

春雲為馬，秋風為駟。
按之不遲，勞之不疾。

○ 悲憤詩二章其一/〔漢〕蔡琰

漢季失權柄，董卓亂天常。
志欲圖篡弒，先害諸賢良。
逼迫遷舊邦，擁主以自強。
海內興義師，欲共討不祥。
卓眾來東下，金甲耀日光。
平土人脆弱，來兵皆胡羌。
獵野圍城邑，所向悉破亡。
斬𢧵無孑遺，尸骸相牚拒。
馬邊縣男頭，馬後載婦女。
長驅西入關，迥路險且阻。
還顧邈冥冥，肝脾為爛腐。
所略有萬計，不得令屯聚。
或有骨肉俱，欲言不敢語。
失意幾微間，輒言斃降虜。
要當以亭刃，我曹不活汝。
豈復惜性命，不堪其詈罵。
或便加棰杖，毒痛參並下。
旦則號泣行，夜則悲吟坐。
欲死不能得，欲生無一可。
彼蒼者何辜，乃遭此厄禍。
邊荒與華異，人俗少義理。
處所多霜雪，胡風春夏起。
翩翩吹我衣，肅肅入我耳。
感時念父母，哀嘆無窮已。
有客從外來，聞之常歡喜。
迎問其消息，輒復非鄉里。
邂逅徼時願，骨肉來迎己。
己得自解免，當復棄兒子。
天屬綴人心，念別無會期。
存亡永乖隔，不忍與之辭。
兒前抱我頸，問母欲何之。
人言母當去，豈復有還時。
阿母常仁惻，今何更不慈。
我尚未成人，奈何不顧思。
見此崩五內，恍惚生狂痴。
號泣手撫摩，當發復回疑。
兼有同時輩，相送告離別。
慕我獨得歸，哀叫聲摧裂。
馬為立踟躕，車為不轉轍。
觀者皆歔欷，行路亦嗚咽。
去去割情戀，遄征日遐邁。
悠悠三千里，何時復交會。
念我出腹子，胸臆為摧敗。
既至家人盡，又復無中外。
城郭為山林，庭宇生荊艾。
白骨不知誰，從橫莫覆蓋。
出門無人聲，豺狼號且吠。
煢煢對孤景，怛吒糜肝肺。
登高遠眺望，魂神忽飛逝。
奄若壽命盡，旁人相寬大。
為復強視息，雖生何聊賴。
託命於新人，竭心自勖厲。
流離成鄙賤，常恐復捐廢。
人生幾何時，懷憂終年歲。

○ 悲憤詩二章其二/〔漢〕蔡琰

嗟薄祜兮遭世患，宗族殄兮門戶單。
身執略兮入西關，歷險阻兮之羌蠻。
山谷眇兮路漫漫，眷東顧兮但悲歡。
冥當寢兮不能安，饑當食兮不能餐。
常流涕兮眥不乾，薄志節兮念死難。
雖苟活兮無形顏，惟彼方兮遠陽精。
陰氣凝兮雪夏零，沙漠壅兮塵冥冥。
有草木兮春不榮，人似禽兮食臭腥。
言兜離兮狀窈停，歲聿暮兮時邁征。
夜悠長兮禁門扃，不能寐兮起屏營。
登胡殿兮臨廣庭，玄雲合兮翳月星。
北風厲兮肅冷冷，胡笳動兮邊馬鳴。
孤雁歸兮聲嚶嚶，樂人興兮彈琴箏。
音相和兮悲且清，心吐思兮胸憤盈。
欲舒氣兮恐彼驚，含哀咽兮涕霑頸。
家既迎兮當歸寧，臨長路兮捐所生。
兒呼母兮啼失聲，我掩耳兮不忍聽。
追持我兮走煢煢，頓復起兮毁顏形。
還顧之兮破人情，心怛絕兮死復生。

○ 胡笳十八拍/〔漢〕蔡琰

我生之初尚無為，我生之後漢祚衰。
天不仁兮降亂離，地不仁兮使我逢此時。
干戈日尋兮道路危，民卒流亡兮共哀悲。
煙塵蔽野兮胡虜盛，志意乖兮節義虧。
對殊俗兮非我宜，遭惡辱兮當告誰。
笳一會兮琴一拍，心憤怨兮無人知。

戎羯逼我兮為室家，將我行兮向天涯。
雲山萬里兮歸路遐，疾風千里兮揚塵沙。
人多暴猛兮如虺蛇，控弦被甲兮為驕奢。
兩拍張弦兮弦欲絕，志摧心折兮自悲嗟。

越漢國兮入胡城，亡家失身兮不如無生。
氈裘為裳兮骨肉震驚，羯膻為味兮枉遏我情。
鞞鼓喧兮從夜達明，胡風浩浩兮暗塞營。
傷今感昔兮三拍成，銜悲畜恨兮何時平。

無日無夜兮不思我鄉土，稟氣含生兮莫過我最苦。
天災國亂兮人無主，唯我薄命兮沒戎虜。
殊俗心異兮身難處，嗜欲不同兮誰可與語。
尋思涉歷兮多艱阻，四拍成兮益淒楚。

雁南征兮欲寄邊聲，雁北歸兮為得漢音。
雁飛高兮邈難尋，空斷腸兮思愔愔。
攢眉向月兮撫雅琴，五拍泠泠兮意彌深。

冰霜凜凜兮身苦寒，饑對肉酪兮不能餐。
夜聞隴水兮聲嗚咽，朝見長城兮路杳漫。
追思往日兮行李難，六拍悲來兮欲罷彈。

日暮風悲兮邊聲四起，不知愁心兮說向誰是。
原野蕭條兮烽戍萬里，俗賤老弱兮少壯為美。
逐有水草兮安家葺壘，牛羊滿野兮聚如蜂蟻。
草盡水竭兮羊馬皆徙，七拍流恨兮惡居於此。

為天有眼兮何不見我獨漂流，為神有靈兮何事處我天南海北頭。
我不負天兮天何配我殊匹儔，我不負神兮神何殛我越荒州。
製茲八拍兮擬俳優，何知曲成兮心轉愁。

天無涯兮地無邊，我心愁兮亦復然。
生倏忽兮如白駒之過隙，然不得歡樂兮當我之盛年。
怨兮欲問天，天蒼蒼兮上無緣。
舉頭仰望兮空雲煙，九拍懷情兮誰與傳。

城頭烽火不曾滅，疆場征戰何時歇。
殺氣朝朝衝塞門，胡風夜夜吹邊月。
故鄉隔兮音塵絕，哭無聲兮氣將咽。
一生辛苦兮緣離別，十拍悲深兮淚成血。

我非貪生而惡死，不能捐身兮心有以。
生仍冀得兮歸桑梓，死當埋骨兮長已矣。
日居月諸兮在戎壘，胡人寵我兮有二子。
鞠之育之兮不羞恥，愍之念之兮生長邊鄙。
十有一拍兮因茲起，哀響纏綿兮徹心髓。

東風應律兮暖氣多，知是漢家天子兮布陽和。
羌胡蹈舞兮共謳歌，兩國交歡兮罷兵戈。
忽遇漢使兮稱近詔，遣千金兮贖妾身。
喜得生還兮逢聖君，嗟別稚子兮會無因。
十有二拍兮哀樂均，去住兩情兮難具陳。

不謂殘生兮卻得旋歸，撫抱胡兒兮泣下沾衣。
漢使迎我兮四牡騑騑，號失聲兮誰得知。
與我生死兮逢此時，愁為子兮日無光輝，焉得羽翼兮將汝歸，
一步一遠兮足難移，魂消影絕兮恩愛遺。
十有三拍兮弦急調悲，肝腸攪刺兮人莫我知。

身歸國兮兒莫之隨，心懸懸兮長如饑。
四時萬物兮有盛衰，唯我愁苦兮不暫移。
山高地闊兮見汝無期，更深夜闌兮夢汝來斯。
夢中執手兮一喜一悲，覺後痛吾心兮無休歇時。
十有四拍兮涕淚交垂，河水東流兮心是思。

十五拍兮節調促，氣填胸兮誰識曲。
處穹廬兮偶殊俗，願得歸來兮天從欲。
再還漢國兮歡心足，心有懷兮愁轉深。
日月無私兮曾不照臨，子母分離兮意難任。
同天隔越兮如商參，生死不相知兮何處尋。

十六拍兮思茫茫，我與兒兮各一方。
日東月西兮徒相望，不得相隨兮空斷腸。
對萱草兮憂不忘，彈鳴琴兮情何傷。
今別子兮歸故鄉，舊怨平兮新怨長。
泣血仰頭兮訴蒼蒼，胡為生兮獨罹此殃。

十七拍兮心鼻酸，關山阻修兮行路難。
去時懷土兮心無緒，來時別兒兮思漫漫。
塞上黃蒿兮枝枯葉乾，沙場白骨兮刀痕箭瘢。
風霜凜凜兮春夏寒，人馬饑豗兮筋力單。
豈知重得兮入長安，嘆息欲絕兮淚闌干。

胡笳本自出胡中，緣琴翻出音律同。
十八拍兮曲雖終，響有餘兮思無窮。
是知絲竹微妙兮均造化之功，哀樂各隨人心兮有變則通。
胡與漢兮異域殊風，天與地隔兮子西母東。
苦我怨氣兮浩於長空，六合雖廣兮受之應不容。

○ 與妻李夫人聯句/〔漢〕賈充

室中是阿誰，嘆息聲正悲。
嘆息亦何為，但恐大義虧。
大義同膠漆，匪石心不移。
人誰不慮終，日月有合離。
我心子所達，子心我所知。
若能不食言，與君同所宜。

○ 秦客詩/〔漢〕趙壹

河清不可俟，人命不可延。
順風激靡草，富貴者稱賢。
文籍雖滿腹，不如一囊錢。
伊優北堂上，抗髒倚門邊。

○ 魯生歌/〔漢〕趙壹

勢家多所宜，咳唾自成珠。
被褐懷金玉，蘭蕙化為芻。
賢者雖獨悟，所困在群愚。
且各守爾分，勿復空馳驅。
哀哉復哀哉，此是命矣夫。

○ 羽林郎詩/〔漢〕辛延年

昔有霍家奴，姓馮名子都。
依倚將軍勢，調笑酒家胡。
胡姬年十五，春日獨當壚。
長裾連理帶，廣袖合歡襦。
頭上藍田玉，耳後大秦珠。
兩鬟何窈窕，一世良所無。
一鬟五百萬，兩鬟千萬餘。
不意金吾子，娉婷過我廬。
銀鞍何煜爚，翠蓋空踟躕。
就我求清酒，絲繩提玉壺。
就我求珍餚，金盤鱠鯉魚。
貽我青銅鏡，結我紅羅裾。
不惜紅羅裂，何論輕賤軀。
男兒愛後婦，女子重前夫。
人生有新故，貴賤不相逾。
多謝金吾子，私愛徒區區。

○ 詩二首其一/〔漢〕酈炎

大道夷且長，窘路狹且促。
修翼無卑棲，遠趾不步局。
舒吾陵霄羽，奮此千里足。
超邁絕塵驅，倏忽誰能逐。
賢愚豈常類，稟性在清濁。
富貴有人籍，貧賤無天錄。
通塞苟由己，志士不相卜。
陳平敖里社，韓信釣河曲。
終居天下宰，食此萬鍾祿。
德音流千載，功名重山嶽。

○ 詩二首其二/〔漢〕酈炎

靈芝生河洲，動搖因洪波。
蘭榮一何晚，嚴霜瘁其柯。
哀哉二芳草，不植太山阿。
文質道所貴，遭時用有嘉。
絳灌臨衡宰，謂誼崇浮華。
賢才抑不用，遠投荊南沙。
抱玉乘龍驥，不逢樂與和。
安得孔仲尼，為世陳四科。

○ 神漢桂陽太守周府君碑銘/〔漢〕郭蒼

乾坤剖兮建兩儀，剛柔分兮有險夷。
咨中嶽兮據崔嵬，歎衡林兮獨傾虧。
增陊陗兮甚䧢陁，鯀莫涉兮禹不窺。
仰王禽兮又崎危，俯瀧淵兮怛以悲，岸參天兮無路蹊。
石縱橫兮流洄洄，波隆隆兮聲若雷。
或抱貨兮以從利，或追恩兮有赴義。
汎舟楫兮有不避，沈躬軀兮於玄池。
委性命兮於芒繩，潛寒慄兮不皇計，忽隨流兮殆忘歸。
懿賢后兮發堊英，閔不通兮治斯溪。
蹷巨石兮以湮填，開切促兮導曲機，推六瀧兮弱其勢。
遏泌汩兮散其波，威怒定兮混灡灡，息聊啾兮逝□□。
□□□兮蛟龍藏，陸夫唱兮艫人歌，名冠世兮超逾倫。
今稱揚兮鏗流沙，功斐斐兮鎮海裔，君乎君乎壽不訾。

○ 駕出北郭門行/〔漢〕阮瑀

駕出北郭門，馬樊不肯馳。
下車步踟躕，仰折枯楊枝。
顧聞丘林中，噭噭有悲啼。
借問啼者出，何為乃如斯。
親母舍我歿，後母憎孤兒。
饑寒無衣食，舉動鞭捶施。
骨消肌肉盡，體若枯樹皮。
藏我空室中，父還不能知。
上冢察故處，存亡永別離。
親母何可見，淚下聲正嘶。
棄我於此間，窮厄豈有貲。
傳告後代人，以此為明規。

○ 琴歌/〔漢〕阮瑀

奕奕天門開，大魏應期運。
青蓋巡九州，在東西人怨。
士為知己死，女為悅者玩。
恩義苟敷暢，他人焉能亂。

○ 詠史詩二首其一/〔漢〕阮瑀

誤哉秦穆公，身沒從三良。
忠臣不違命，隨軀就死亡。
低頭窺壙戶，仰視日月光。
誰謂此可處，恩義不可忘。
路人為流涕，黃鳥鳴高桑。

○ 詠史詩二首其二/〔漢〕阮瑀

燕丹養勇士，荊軻為上賓。
圖盡擢匕首，長驅西入秦。
素車駕白馬，相送易水津。
漸離擊筑歌，悲聲感路人。
舉坐同咨嗟，嘆氣若青雲。

○ 七哀詩/〔漢〕阮瑀

丁年難再遇，富貴不重來。
良時忽一過，身體為土灰。
冥冥九泉室，漫漫長夜臺。
身盡氣力索，精魂靡所能。
嘉餚設不御，旨酒盈觴杯。
出壙望故鄉，但見蒿與萊。

○ 公燕詩/〔漢〕阮瑀

陽春和氣動，賢主以崇仁。
布惠綏人物，降愛常所親。
上堂相娛樂，中外奉時珍。
五味風雨集，杯酌若浮雲。

○ 詩/〔漢〕阮瑀

臨川多悲風，秋日苦清涼。
客子易為戚，感此用哀傷。
攬衣起躑躅，上觀心與房。
三星守故次，明月未收光。
雞鳴當何時，朝晨尚未央。
還坐長嘆息，憂憂安可忘。

○ 詩/〔漢〕阮瑀

我行自凜秋，季冬乃來歸。
置酒高堂上，友朋集光輝。
念當復離別，涉路險且夷。
思慮益惆悵，淚下沾裳衣。

○ 隱士詩/〔漢〕阮瑀

四皓潛南岳，老萊竄河濱。
顏回樂陋巷，許由安賤貧。
伯夷餓首陽，天下歸其仁。
何患處貧苦，但當守明真。

○ 詩/〔漢〕阮瑀

白髮隨櫛墮，未寒思厚衣。
四支易懈倦，行步益疏遲。
常恐時歲盡，魂魄忽高飛。
自知百年後，堂上生旅葵。

○ 苦雨詩/〔漢〕阮瑀

苦雨滋玄冬，引日彌且長。
丹墀自殲殪，深樹猶沾裳。
客行易感悴，我心摧已傷。
登臺望江沔，陽侯沛洋洋。

○ 怨詩/〔漢〕阮瑀

民生受天命，漂若河中塵。
雖稱百齡壽，孰能應此身。
猶獲嬰凶禍，流落恆苦辛。

○ 詩/〔漢〕阮瑀

箭細鐵絲剛，刀插銀刃白。

○ 飲馬長城窟行/〔漢〕陳琳

飲馬長城窟，水寒傷馬骨。
往謂長城吏，慎莫稽留太原卒。
官作自有程，舉築諧汝聲。
男兒寧當格鬭死，何能怫鬱築長城。
長城何連連，連連三千里。
邊城多健少，內舍多寡婦。
作書與內舍，便嫁莫留住。
善侍新姑嫜，時時念我故夫子。
報書往邊地，君今出語一何鄙。
身在禍難中，何為稽留他家子。
生男慎莫舉，生女哺用脯。
君獨不見長城下，死人骸骨相撐拄。
結髮行事君，慊慊心意關。
明知邊地苦，賤妾何能久自全。

○ 詩/〔漢〕陳琳

高會時不娛，羈客難為心。
殷懷從中發，悲感激清音。
投觴罷歡坐，逍遙步長林。
蕭蕭山谷風，黯黯天路陰。
惆悵忘旋反，歔欷涕霑襟。

○ 詩/〔漢〕陳琳

節運時氣舒，秋風涼且清。
閑居心不娛，駕言從友生。
翱翔戲長流，逍遙登高城。
東望看疇野，回顧覽園庭。
嘉木凋綠葉，芳草纖紅榮。
騁哉日月逝，年命將西傾。
建功不及時，鍾鼎何所銘。
收念還房寢，慷慨詠墳經。
庶幾及君在，立德垂功名。

○ 宴會詩/〔漢〕陳琳

凱風飄陰雲，白日揚素暉。
良友招我游，高會宴中闈。
玄鶴浮清泉，綺樹煥青蕤。

○ 詩/〔漢〕陳琳

春天潤九野，卉木渙油油。
紅華紛曄曄，發秀曜中衢。

仲尼以聖德，行聘遍周流。
遭斥厄陳蔡，歸之命也夫。

沈淪眾庶間，與世無有殊。
紆郁懷傷結，舒展有何由。

轗軻固宜然，卑陋何所羞。
援茲自抑慰，研精於道腴。

○ 諷諫詩/〔漢〕韋孟

肅肅我祖，國自豕韋。
黼衣朱紱，四牡龍旗。
彤弓斯征，撫寧遐荒。
總齊群邦，以翼大商。
迭彼大彭，勳績惟光。
至于有周，歷世會同。
王赧聽譖，寔絕我邦。
我邦既絕，厥政斯逸。
賞罰之行，非繇王室。
庶尹群后，靡扶靡衛。
五服崩離，宗周以隊。
我祖斯微，遷于彭城。
在予小子，勤誒厥生。
阸此嫚秦，耒耜以耕。
悠悠嫚秦，上天不寧。
迺眷南顧，授漢于京。
於赫有漢，四方是征。
靡適不懷，萬國逌平。
迺命厥弟，建侯於楚。
俾我小臣，惟傅是輔。
兢兢元王，恭儉淨壹。
惠此黎民，納彼輔弼。
饗國漸世，垂烈于後。
迺及夷王，克奉厥緒。
咨命不永，惟王統祀。
左右陪臣，此惟皇士。
如何我王，不思守保。
不惟履冰，以繼祖考。
邦事是廢，逸游是娛。
犬馬繇繇，是放是驅。
務彼鳥獸，忽此稼苗。
烝民以匱，我王以偷。
所弘非德，所親非俊。
唯囿是恢，唯諛是信。
睮睮諂夫，咢咢黃髮。
如何我王，曾不是察。
既藐下臣，追欲從逸。
嫚彼顯祖，輕茲削黜。
嗟嗟我王，漢之睦親。
曾不夙夜，以休令聞。
穆穆天子，臨爾下土。
明明群司，執憲靡顧。
正遐繇近，殆其怙茲。
嗟嗟我王，曷不此思。
非思非鑑，嗣其罔則。
彌彌其失，岌岌其國。
致冰匪霜，致隊靡嫚。
瞻惟我王，昔靡不練。
興國救顛，孰違悔過。
追思黃髮，秦繆以霸。
歲月其徂，年其逮耇。
於昔君子，庶顯于後。
我王如何，曾不斯覽。
黃髮不近，胡不時監。

○ 在鄒詩/〔漢〕韋孟

微微小子，既耇且陋。
豈不牽位，穢我王朝。
王朝肅清，惟俊之庭。
顧瞻余躬，懼穢此征。
我之退征，請于天子。
天子我恤，矜我髮齒。
赫赫天子，明悊且仁。
縣車之義，以洎小臣。
嗟我小子，豈不懷土。
庶我王寤，越遷于魯。
既去禰祖，惟懷惟顧。
祈祈我徒，戴負盈路。
爰戾于鄒，鬋茅作堂。
我徒我環，築室于牆。
我既遷逝，心存我舊。
夢我瀆上，立于王朝。
其夢如何，夢爭王室。
其爭如何，夢王我弼。
寤其外邦，歎其喟然。
念我祖考，泣涕其漣。
微微老夫，咨既遷絕。
洋洋仲尼，視我遺烈。
濟濟鄒魯，禮義唯恭。
誦習弦歌，于異他邦。
我雖鄙耇，心其好而。
我徒侃爾，樂亦在而。

○ 自劾詩/〔漢〕韋玄成

赫矣我祖，侯于豕韋。
賜命建伯，有殷以綏。
厥績既昭，車服有常。
朝宗商邑，四牡翔翔。
德之令顯，慶流于裔。
宗周至漢，群后歷世。
肅肅楚傅，輔翼元夷。
厥駟有庸，惟慎惟祗。
嗣王孔佚，越遷于鄒。
五世壙僚，至我節侯。
惟我節侯，顯德遐聞。
左右昭宣，五品以訓。
既耇致位，惟懿惟奐。
厥賜祁祁，百金洎館。
國彼扶陽，在京之東。
惟帝是留，政謀是從。
繹繹六轡，是列是理。
威儀濟濟，朝享天子。
天子穆穆，是宗是師。
四方遐爾，觀國之輝。
茅土之繼，在我俊兄。
惟我俊兄，是讓是形。
於休厥德，於赫有聲。
致我小子，越留於京。
惟我小子，不肅會同。
媠彼車服，黜此附庸。
赫赫顯爵，自我隊之。
微微附庸，自我招之。
誰能忍愧，寄之我顏。
誰將遐征，從之夷蠻。
於赫三事，匪俊匪作。
於蔑小子，終焉其度。
誰謂華高，企其齊而。
誰謂德難，厲其庶而。
嗟我小子，于貳其尤。
隊彼令聲，申此擇辭。
四方群后，我監我視。
威儀車服，唯肅是履。

○ 戒子孫詩/〔漢〕韋玄成

於肅君子，既令厥德。
儀服此恭，棣棣其則。
咨余小子，既德靡逮。
曾是車服，荒嫚以隊。
明明天子，俊德烈烈。
不遂我遺，恤我九列。
我既茲恤，惟夙惟夜。
畏忌是申，供事靡惰。
天子我監，登我三事。
顧我傷隊，爵復我舊。
我既此登，望我舊階。
先后茲度，漣漣孔懷。
司直御事，我熙我盛。
群公百僚，我嘉我慶。
于異卿士，非同我心。
三事惟囏，莫我肯矜。
赫赫三事，力雖此畢。
非我所度，退其罔日。
昔我之隊，畏不此居。
今我度茲，戚戚其懼。
嗟我後人，命其靡常。
靖享爾位，瞻仰靡荒。
慎爾會同，戒爾車服。
無媠爾儀，以保爾域。
爾無我視，不慎不整。
我之此復，惟祿之幸。
於戲後人，惟肅惟栗。
無忝顯祖，以蕃漢室。

○ 武溪深/〔漢〕馬援

滔滔武溪一何深，鳥飛不度，獸不敢臨，嗟哉武溪多毒淫。

○ 清誡/〔漢〕高彪

天長而地久，人生則不然。
又不養以福，使全其壽年。
飲酒病我性，思慮害我神。
美色伐我命，利欲亂我真。
神明無聊賴，愁毒于眾煩。
中年棄我逝，忽若風過山。
形氣各分離，一往不復還。
上士愍其痛，抗志凌雲煙。
滌蕩棄穢累，飄邈任自然。
退修清以淨，存吾玄中玄。
澄心剪思慮，泰清不受塵。
恍惚中有物，希微無形端。
智慮赫赫盡，谷神綿綿存。

○ 絕命辭/〔漢〕息夫躬

玄雲泱鬱將安歸兮，鷹隼橫厲鸞徘徊兮。
矰若浮焱動則機兮，叢棘棧棧曷可棲兮。
發忠忘身自繞罔兮，冤頸折翼庸得往兮。
涕泣流兮萑蘭，心結愲兮傷肝。
虹霓曜兮日微，孽杳冥兮未開。
痛入天兮嗚謼，冤際絕兮誰語。
仰天光兮自列，招上帝兮我察。
秋風為我唫，浮雲為我陰。
嗟若是兮欲何留，撫神龍兮攬其鬚。
游曠迥兮反亡期，雄失據兮世我思。

〔全文完〕

