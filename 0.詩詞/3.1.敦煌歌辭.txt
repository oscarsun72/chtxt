#中華經典古籍精校
#下載最新版本，請訪問: https://github.com/bgc2017/chtxt
#如果您發現錯字、脫字、衍字，請反饋至: https://github.com/bgc2017/chtxt/issues
#創建日期: 2021/09/10
#更新日期: 2021/09/30

# 敦煌歌辭

○ 最上乘·順水流四首

別無言。別無語。無言無語名不取。
無量劫來不思議。即應即舍生淨土。

莫謾喜。莫謾愁。歡喜憂愁早晚休。
愚者眉頭終日皺。達者如魚順水流。

放四大。離五慾。濁惡世中足榮辱。
不如信運且騰騰。免墮三途入地獄。

最上乘。無可造。不識工力自然了。
識心見性又知時。無心便是釋迦老。

○ 送征衣（如魚水）

今世共你如魚水。是前世因緣。兩情準擬過千年。轉轉計較難。教汝獨自眠。
每見庭前雙飛燕。他家如自然。夢魂往往到君邊。心專石也穿。愁甚不團圓。

○ 漁歌子（五陵兒女）

覩顏多。思夢誤。花枝一見恨無門路。心哽噎。淚如雨。見便不能移步。(哽噎，悲塞也，極度悲傷)
五陵兒。戀嬌態女。莫阻來情從過與。暢平生。兩風醋。若得丘山不負。

○ 漁歌子（五陵渺渺）

洞房深。空悄悄。虛抱身心生寂寞。待來時。須祈禱。休戀狂花年少。
淡勻粧。周旋少。只為五陵正渺渺。胸上雪。從君咬。恐犯千金買笑。

○ 漁歌子（恨狂夫）

春雨微。香風少。簾外鶯啼聲聲好。伴孤屏。無語笑。寂對前庭悄悄。
當初去。向郎道。莫保青娥花容貌。恨狂夫。不歸早。教妾實在煩惱。

○ 漁歌子（玉郎至）

繡簾前。美人睡。庭前猧子頻頻吠。雅奴白。玉郎至。扶下驊騮沉醉。
出屏幃。正雲起。鶯啼濕盡相思淚。共別人好。說我不是。得莫辜天負地。

○ 謁金門（上龍門）

雲水客。書劍十年功積。聚盡螢光鑿盡壁。不逢青眼識。
終日塵驅役飲食。□□淚珠常滴。欲希借力。莫教重點額。

○ 謁金門（仙境美）

仙境美。滿洞桃花綠水。寶殿瓊樓霞閣翠。六銖常掛體。
悶即天宮遊戲。滿酌瓊漿任醉。誰羨浮生榮與貴。臨迴看即是。

○ 謁金門（朝帝美）

長伏氣。住在蓬萊山裏。綠竹桃花碧溪水。洞中常晚起。
聞道君王詔旨。服裹琴書歡喜。得謁金門朝帝美。不辭千萬里。

○ 謁金門（開于闐）

開于闐。綿綾家家總滿。奉獻生龍及玉椀。將來百姓看。
尚書座客□典。四塞休征罷戰。但□阿郎千秋歲。甘州他自離亂。

○ 樂世辭（孤雁）

失羣孤雁獨連翩。半夜高飛在月邊。
霜多雨濕飛難進。暫借荒田一宿眠。

○ 樂世辭（武陽送別）

菊黃蘆白雁南飛。羌笛胡琴淚濕衣。
見君長別秋江水。一去東流何日歸。

○ 七言詩

將刀且割無明暗。復用利劍斷親姻。
究竟涅槃非是遠。尋思寂滅即為鄰。
只是眾生不牽致，所以沉淪罪業深。
努力努力遵三寶，何愁何慮不全身。

○ 七言詩

會中羅漢好形儀。月面長眉眼紺青。
身掛衲袍雲片片，手搖金錫響玲玲。
行時每遣香暗起，定裏長栽覺樹榮。
總與如來為弟子，顯名故入大乘經。

○ 紅娘子‧秋水似天仙（嵌曲名）

□□□□宣。美人秋水似天仙。紅娘子本住□□。蝶兒終日遶花間。
舉頭聚落秋□□。悔上採蓮船。楊柳枝柔。墮落西番。

○ 蘇莫遮（大唐五臺曲子六首，寄在蘇莫遮。）

大聖堂。非凡地。左右盤龍。為有臺相倚。嶺岫嵯峨朝霧已。花木芬芳。菩薩多靈異。
面慈悲。心歡喜。西國真僧。遠遠來瞻禮。瑞彩時時巖下起。福祚當今。萬古千秋歲。

上東臺。過北斗。望見扶桑。海畔神龍鬭。雨雹相和驚林藪。霧捲雲收。化現千般有。
吉祥鳴。師子吼。聞者狐疑。怕往羅筵走。纔念文殊三兩口。大聖慈悲。方便潛身救。

上北臺。登險道。石逕崚嶒。緩步行多少。徧地名花微異草。定水潛流。一日三回到。
駱駝崖。風裊裊。來往巡遊。須是身心好。羅漢巖頭觀渿河。不得久停。為有神龍懆。

上中臺。盤道遠。萬仭迢迢。髣髴迴天半。寶石巉巖光燦爛。異草名花。似錦堪遊玩。
玉華池。金沙畔。冰窟千年。到者身心顫。禮拜虔誠重發願。五色祥雲。一日三回現。

上西臺。真聖境。阿耨池邊。好似金橋影。兩道圓光明似鏡。一朵香山。崪屼堪吟詠。
師子蹤。深印定。八德池邊。甘露常清淨。菩薩行時龍眾請。居士談揚。為有天人聽。

上南臺。林嶺別。淨境孤高。巖下觀星月。遠眺遐方情思悅。或聽神鐘。感愧捻香爇。
蜀錦花。銀絲結。供養諸天。菡萏無人折。往日塵勞今消滅。福壽延長。為見真菩薩。

○ 蘇莫遮（聰明兒二首）

聰明兒。稟天性。莫把潘安。才貌相比並。弓馬學來陣上騁。似虎入丘山。勇猛應難比。
善能歌。打難令。正是聰明。處處皆通嫻。久後策官應決定。馬上盤槍。輔佐當今帝。

聰明兒。無不會。只為紅鱗。未變歸滄海。幾度龍門點額退。所有紅波。綠水歸潭再。
擺金鈴。搖玉佩。常有堅心。灑雨乾坤內。稍有行雲□頂戴。猛透強波。直向青雲外。

○ 三冬雪（望寄寒衣十五首）

【 沙門入言如來典句。蓋不虛拈。令護命於九旬。遣加提於一月。是以共邀流輩。同出精藍。諷寶偈於長街。□深懷於碧磵。希添忍服。望濟寒衣。他時猊座。上答酬恩。此日軒階。略呈雅韻。】

【平吟遠辭蕭寺來相謁。總把衷腸斬切說。一回吟了一傷心。一徧言時一氣咽。】

話苦辛。申懇切。數個師僧門仭列。
只為全無一事衣。如何禦彼三冬雪。

或秋深。嚴凝月。蕭寺寒風聲切切。
囊中青緡一個無。身上故衣千處結。

最傷情。難申說。杖笠三冬皆總闕。
寒窗冷慴一無衣。如何禦彼三冬雪。

被蟬聲。耳邊聒。講席絆縈身又闕。
大業鴻名都未成。禪體衣單難可說。

坐更闌。燈殘滅。討義尋文愁萬結。
抱膝爐前火一星。如何禦彼三冬雪。

師僧家。滋味別。不解經營無計設。
一夏安居柰苑中。三秋遠詣英聰哲。

律藏中。分明說。親許加提一個月。
若不今朝到此來。如何禦彼三冬雪。

命同人。相提篋。總向朱門陳懇切。
不是三冬總沒衣。誰能向此談揚說。

恨嚴凝。兼臘月。既是多寒且無熱。
怕怖憂煎將告來。垂慈禦彼三冬雪。

詣英聰。訪賢哲。盼望仁慈相允察。
退故嫌生惠與僧。教將禦彼三冬雪。

尊夫人。也相謁。敬佛敬僧人盡說。
背子衫裙百種衣。施交禦彼三冬雪。

諸郎君。不要說。記愛打傍兼出熱。
酒沾墨污損傷衣。施僧禦彼三冬雪。

小娘子。娉二八。月下花前避炎熱。
萬般新好污沾衣。施交禦彼三冬雪。

阿孩子。憐心切。滿篋名衣皆羅列。
倘要延年養北堂。施交禦彼三冬雪。

苦再三。斬切說。未沐恩光難告別。
回身檢點篋箱中。施交禦彼三冬雪。

【 側吟秋風忽爾入僧扃。又被蟬吟別樹鳴。故國未期愁悄悄。鄉關思處淚盈盈。寒衣未放無支擬。便覺秋風意不停。結侶共吟花院側。遂將肝膽一時傾。】

○ 三歸依（調名本意）　四首

歸依佛。大聖釋迦化主。興慈願。救諸苦。能宣妙法甚深言。聞者如霑甘露。慈悲主。接引眾生。同到淨土。

到淨土。五色祥雲滿路。雙童引。頻伽舞。一回風動響珊珊。聞者輕擂階鼓。慈悲主。接引眾生。同到淨土。

歸依法。須發四弘誓願。念經卷。頻開轉。速須結取未來因。且要頻親月面。聞身健。速須達取。菩提彼岸。

歸依僧。手把數珠持課。焚香火。除人我。速須出離捨娑婆。且要頻親法座。消災禍。速須結取。未來因果。

○ 三臺（十二月辭二首）

正月年首初春。□□改故迎新。李玄附靈求學。樹下乃逢子珍。項託七歲知事。甘羅十二相秦。若無良妻解夢。馮唐寧得忠臣。
二月遙望梅林。青條吐葉□□。□□□□□□。□□□□□□。□□□□□□。□□□□□□。□□□□□□。□□□□□□。

○ 贊普子（蕃家將）

本是蕃家將。年年在□頭。夏月披氈帳。冬天掛皮裘。
語即令人難會。朝朝牧馬在荒丘。若不為拋沙塞。無因拜玉樓。

○ 易易歌（解悟成佛九首）

解悟成佛易易歌。不勞持誦外求他。
若能揚簸貪嗔卻。高升彼岸出泥河。

解悟成佛易易歌。輕賤自身貴重他。
恭敬一切常行是。諮陳含識捨娑婆。

解悟成佛易易歌。無為無諍任從他。
調心行是常為好。見聞歡喜若彌陀。

解悟成佛易易歌。不行寸步出娑婆。
觀身自見心中佛。明知極樂沒彌陀。

解悟成佛易易歌。是心是佛沒彌陀。
是心作佛無別佛。明知極樂是娑婆。

解悟成佛易易歌。不勞辛苦漫多羅。
銷鎔煩惱為船筏。還將運渡死生河。

解悟成佛易易歌。不行極樂厭娑婆。
一念無依百種足。何須淨土覓彌陀。

解悟成佛易易歌。調心理念語溫和。
出言中煞皆合道。見聞迴向順伏他。

解悟成佛易易歌。雕鏤貪嗔作釋伽。
莊嚴一切周圓足。見聞歸命受教訶。

○ 化生子（化生童子讚）　十首

化生童子佛宮生。便得真珠網裏行。
耳邊惟聞念三寶。時時更聽樹相撐。

化生童子上金橋。五色雲擎寶座遙。
合掌惟稱無量壽。八十億劫罪根消。

化生童子拂金牀。天雨天花動地香。
更有諸方共獻果。委花㯌被鳥銜將。

化生童子食天廚。百味馨香各自殊。
無限天人持寶器。瑠璃缽飯似真珠。

化生童子見飛仙。花落空中左右旋。
微妙歌音雲外聽。盡言極樂勝諸天。

化生童子問冬春。自到西方未見分。
極樂國中無晝夜。花開花合辨朝昏。

化生童子道心強。衣裓盛花供十方。
恰到齋時還本國。聽經念佛亦無妨。

化生童子舞金鈿。鼓瑟簫韶半在天。
舍利鳥吟常樂韻。迦陵齊唱離攀緣。

化生童子本無情。盡向蓮花朵裏生。
七寶池中洗塵垢。自然清淨是修行。

化生童子自相誇。為得如來許出家。
短髮天然宜剃度。空披荷葉作袈裟。

○ 愚癡意（調名本意九首）

不修行。悟經義。逐色躭聲迷與醉。
人生一世瞥然間。不修實是愚癡意。

或貧窮。或富貴。第一身心行自利。
無常忽到一生休。不修實是愚癡意。

有錢財。不布施。更擬貪婪於自己。
忽然擘手向兩頭。不修實是愚癡意。

大蒙頭。分明利。五妾三妻心裏喜。
前程一一自家躭。不修實是愚癡意。

兄弟居。男幼稚。莫便分張非與是。
同胞共乳長為人。不修實是愚癡意。

不修行。求出離。百歲人生如夢寐。
波吒一一自家當。不修實是愚癡意。

世間情。終不恥。託手心頭勤比試。
忽然失腳落三途。不修實是愚癡意。

來勸化。總須聽。各各自家須使意。
到家各自省差殊。相勸直論好底事。

說多時。日色蔽。珍重門徒從座起。
明日依時早聽來。念佛階前領取偈。

○ 望月婆羅門（調名本意四首）

望月婆羅門。青霄現金身。面帶黑色齒如銀。處處分身千萬億。錫杖撥天門。雙林禮世尊。

望月隴西生。光明天下行。水精宮裏樂轟轟。兩邊仙人常瞻仰。鸞舞鶴彈箏。鳳凰說法聽。

望月曲彎彎。初生似玉環。漸漸團圓在東邊。銀城周迴星流徧。錫杖奪天關。明珠四畔懸。

望月在邊州。江東海北頭。自從親向月中遊。隨佛逍遙登上界。端坐寶花樓。千秋似萬秋。

○ 望江南（五涼詠月）

臺上月。一片玉無瑕。迤邐看歸西海去。橫雲出來不敢遮。靉靆繞天涯。

○ 望江南（娘子麪）

娘子麪。磑了再重磨。昨來忙驀行車少。蓋緣傍畔迸麩多。所以不來過。

○ 望江南（敦煌郡）

敦煌郡。四面六蕃圍。生靈苦屈青天見。數年路隔失朝儀。目斷望龍墀。
新恩降。草木總光輝。若不遠仗天威力。河湟必恐陷戎夷。早晚聖人知。

○ 望江南（大丈夫漢）

大丈夫漢。為國莫思身。單槍匹馬搶排陣。塵飛草動便須行。以後敬家軍。
兩陣壁。隱微處莫潛身。腰間四圍十三□。龍泉寶劍靖妖雰。舉將來、獻明君。

○ 望江南（曹公德）

曹公德。為國拓西關。六戎盡來作百姓。壓壇河隴定羌渾。雄名遠近聞。
盡忠孝。向主立殊勳。靖難論兵扶社稷。恆將籌略定妖氛。願萬載、作人君。

○ 望江南（臨池柳）

莫攀我。攀我太心偏。我是曲江臨池柳。者人折了那人攀。恩愛一時間。

○ 望江南（負心人）

天上月。遙望似一團銀。夜久更闌風漸緊。與奴吹散月邊雲。照見負心人。

○ 望江南（邊塞苦）

邊塞苦。聖上合聞聲。背蕃歸漢經數歲。當為大國作長城。金榜有嘉名。
太傅化。永保更延齡。每抱沈機扶社稷。一人有慶萬家榮。早願拜龍旌。

○ 望江南（龍沙塞）

龍沙塞。路遠隔恩波。每恨諸蕃生留滯。只緣當路寇讎多。抱屈爭奈何。
皇恩溥。聖澤徧天涯。大朝宣差中外使。今因絕塞暫經過。路遠合通和。

○ 望遠行（佐聖朝）

年少將軍佐聖朝。為國掃蕩狂妖。彎弓如月射雙鵰。馬蹄到處陣雲消。
休寰海。罷槍刀。迎鸞駕上超霄。行人南北盡歌謠。莫把堯舜比今朝。

○ 思越人（拌不得）

一枝花。一盞酒。小爭不去□□。□□□□終不醉。無花對酒難□。
一枝□□□□□。□枝慕我心迷。幾度擬拌拌不得。思量且坐□□。

○ 思越人（美東鄰）

美東鄰。多窈窕。繡裙步步輕擡。獨向西園尋女伴。笑時雙臉蓮開。
□□分手低聲問。怱怱恨闕良媒。怕被顛狂花下惱。牡丹不折先回。

○ 洞仙歌（今宵恩義）

華燭光輝。深下屏幃。恨征人久鎮邊夷。酒醒後多風醋。少年夫壻。向綠窗下左偎右倚。擬舖鴛被。把人尤泥。
須索琵琶重理。曲中彈到。想夫憐處。轉相愛幾多恩義。卻再絮衷鴛衾枕。願長與今宵相似。

○ 洞仙歌（戍客流浪）

悲雁隨陽。解引秋光。寒蛩響夜夜堪傷。淚珠串滴。旋流枕上。無計恨征人。爭向金風飄蕩。擣衣嘹亮。
嬾寄迴文先往。戰袍待絎。絮重更熏香。殷勤憑驛使追訪。願四塞來朝明帝。令戍客休施流浪。

○ 生查子（立功勳）

三尺龍泉劍。篋裏無人見。一張落雁弓。百隻金花箭。
為國竭忠貞。苦處曾征戰。先望立功勳。後見君王面。

○ 生查子（金殿選）

一樹澗生松。迥向長林起。勁枝接青霄。秀氣遮天地。
鬱鬱覆雲霞。直擁高峰頂。金殿選忠良。合赴君王意。

○ 感皇恩（四海清平四首）

四海天下及諸州。皆言今歲永無憂。長圖歡宴在高樓。寰海內。束手願歸投。
朱紫盡風流。殿前卿相對。列諸侯。叫呼萬歲願千秋。皆樂業。鼓腹滿田疇。

當今聖壽比南山。金枝玉葉競相連。百僚卿相列排班。呼萬歲。盡在玉階前。
金殿悅龍顏。祥雲駕喜悅。兩盤旋。休將舜日比堯年。人安泰。真是聖明天。

四海清平遇有年。黔黎歌聖德。樂相傳。修文偃革習農田。欽皇化。雨露溉無邊。
瑞氣集諸賢。羣僚趨玉砌。賀龍顏。盤石永固壽如山。梯航路。相向共朝天。

萬邦無事減戈鋋。四夷來稽首。玉階前。龍樓鳳闕喜雲連。人爭唱。福祚比金璿。
八水對三川。昇平人道泰。帝澤鮮。修文罷武競題篇。從此後。願皇帝壽如山。

○ 無厭足（調名本意六首）

【 五千經卷佛標錄。要悟人生時急速。百歲何殊石火光。一生大似風中燭。】

既盡知。須打撲。休更頭頭起貪欲。
直垛黃金北斗齊。心中也是無厭足。

壘珍珠。堆白玉。滿庫綾羅有千束。
有人更與送將來。心中也是無厭足。

買莊田。修舍屋。買盡人家好林木。
直饒滿眼是生涯。心中也是無厭足。

溢倉圌。收麥粟。萬石千車冬收蓄。
諸人種蒔總將來。心中也是無厭足。

趁穿坑。盡構束。開得眼來行諂曲。
縱教你似石崇家。心中也是無厭足。

怕日斜。恨時促。只為家中多骨肉。
教你騎馬著綾羅。心中也是無厭足。

○ 無如匹（調名本意二首）

隱隱逸逸。天上天下無如匹。左邊升。右邊沒。如山岌岌雲中出。
崔崔嵬嵬。天堂地獄一時開。行如雨。動如雷。似月團團海上來。

○ 無常取（調名本意八首）

強聞經。相取語。幻化之身無正主。
假饒貪戀色兼聲。限來卻被無常取。

金輪王。四洲主。統領萬方養黎庶。
國王富貴沒人過。限來也被無常取。

樹提伽。石崇富。世代傳名至今古。
思量榮貴暫時間。限來也被無常取。

說恆娥。談洛浦。美貌人間難比喻。
端嚴將謂百千年。限來也被無常取。

大丈夫。實風措。欲行弄影勤回顧。
少年休更騁僂儸。限來也被無常取。

或是僧。伽藍住。古貌漫漫如龍虎。
清霄寺宇好安身。限來也被無常取。

或入道。求仙侶。燒鍊長生爐裏煮。
饒君多有駐顏方。限來也被無常取。

【 不論貴賤與高低。揀甚僧尼及道侶。除卻牟尼一個人。餘殘總被無常取。】

講多時。言有據。日色偏斜留不住。
高聲念佛且須歸。只向階前領偈去。

○ 無相珠（調名本意十首）

念珠出自王宮宅。曠劫年來人不識。
有人識得難凡夫。隱在中山舍衞國。

無相珠。方丈覓。能青能黃能赤白。
瑪瑙珊瑚墔合成。慧線穿連無間隔。

悟人收。智人識。常思念念無休息。
念過恆沙處處明。始知無量神通力。

智慧珠。明皎潔。上下通明四維徹。
念念常思無相珠。須臾滅盡恆沙業。

奉勸緣人勤念珠。念珠非有亦非無。
非空非實非來去。來去中間一物無。

亦非有。亦非無。常思持念白毫珠。
本無即有能空相。離有能無法界居。

朝也念。夕也持。將行坐臥不曾離。
為得如來真四句。不北不南不東西。

常持念。不曾言。不忙不急不曾閒。
性透河沙三界外。共你眾生絕往還。

智為珠。慧為線。穿連悟常縱橫徧。
遮莫三千及大千。總在如來第一念。

悟人見。心歡喜。識得菩提真妙理。
念中真念鎮長言。如意寶珠無常體。

無罣礙。更無比。恆沙請佛從心起。
有人持念無相珠。即此便是如來體。

○ 別仙子（調名本意）

此時模樣。算來似。秋天月。無一事。堪惆悵。須圓闕。穿窗牖。人寂靜。滿面蟾光如雪。照淚痕何似。兩眉雙結。
曉樓鐘動。執纖手。看看別。移銀燭。猥身泣。聲哽噎。家私事。頻付囑。上馬臨行說。長思憶。莫負少年時節。

○ 春光好（感恩光）

□□□。□□□。□□□。□□□塞舊戎裝。卻著漢衣裳。
家住大楊海□。蠻騫不會宮商。今日得逢明聖主。感恩光。

○ 怨春閨（調名本意）

好天良夜。□月碧霄高掛。羞對文鸞。淚濕紅羅帊。時歛愁眉。恨君顛罔。夜夜歸來。紅燭長流雲榭。
夜久更深。羅帳虛熏蘭麝。頻頻出戶。迎取嘶嘶馬。含笑覰。輕輕罵。把衣撏撦。叵耐金枝。扶入水精簾下。

○ 木蘭花（春風斬斷我）

十年五歲相看過。為道木蘭花一朵。九天遠地覓將來。移將後院深處坐。
又見蝴蝶千千個。由住安良不敢做。傍人不必苦相須。恐怕春風斬斷我。

○ 天仙子（五陵淚眼）

燕語鶯啼三月半。煙蘸柳條金線亂。五陵原上有仙娥。攜歌扇。香爛漫。留住九華雲一片。
犀玉滿頭花滿面。負妾一雙偷淚眼。淚珠若得似真珠。拈不散。知何限。串向紅絲應百萬。

○ 天仙子（誰是主二首其一）

燕語鶯啼驚覺夢。羞見鸞臺雙舞鳳。思君別後信難通。無人共。花滿洞。羞把同心千徧弄。

○ 天仙子（誰是主二首其二）

叵耐不知何處去。正值花開誰是主。滿樓明月夜三更。無人語。淚如雨。便是思君腸斷處。

○ 鬭百草辭（喜去覓草四首）

建寺祈長生。花林摘浮郎。有情離合花。無風獨搖草。喜去喜去覓草。色數莫令少。

佳麗重名城。簪花競鬭新。不怕西山白。惟須東海平。喜去喜去覓草。覺走鬭花先。

望春希長樂。南樓對百花。但看結李草。何時染纈花。喜去喜去覓草。鬭罷且歸家。

庭前一株花。芬芳獨自好。欲摘問旁人。兩兩相捻笑。喜去喜去覓草。灼灼其花報。

○ 鄭郎子（辭對明主）

青絲絃。揮白玉。宮商角徵羽。五音足。何時得對明主彈。一絃彈卻天下曲。

○ 失調名樓頭飲宴（嵌曲名）

【 上闕。】 羊子徧野巫山。醉胡子樓頭飲宴。醉思鄉千日醺醺。下水船盞酌十分。令籌更打江神。

○ 失調名莨菪不歸（嵌藥名）

莨菪不歸鄉。經今半夏薑。去他烏頭了血傍。□他家附子豪強。父母依意美長短。桂心日夜思量。

○ 失調名（一室空）

五蘊山。山中一室空。來來去去不相逢。一生生。任舍住。至今不識主人翁。

○ 失調名（一家歸）

一家歸。□年盡。日漸西。□□上詣開雲道。專使請事大王□。生死說一場。自身受甚苦。觀音也合知。
自身坐處無罪過。三邊使來不。發遣一封書。青天也合知。

○ 失調名（三囑歌三首）

第一囑甚囑。發願耶娘長萬福。十月懷躬受苦辛。乳哺三年相養畜。
貌堂堂。仁義足。可中五逆甘採□。死了掇頭入地獄。

第二囑甚囑。事須兄弟且和睦。莫聽鄰里外人言。便即惡發別開口。
□□□。□□□。□□□□□□□。爭打分離自啼哭。

第三囑甚囑。作牛馬駝驢並六畜。蓋緣前生負君財。輕馱少打長君福。
蹄穿領破。沒人知贖。怕死遙聞怨苦聲。刀割湯燖望□撲。

○ 失調名（上戰場）

十四十五上戰場。手執長槍。低頭淚落悔喫糧。步步近刀槍。昨夜馬驚轡斷。惆悵無人攔障。險徑【下闕】

○ 失調名（五臺山讚十八首）

道場乞請暫時間。至心聽讚五臺山。
毒龍雨降如火海。文殊鎮壓不能翻。

大周東北五臺山。其山高廣與天連。
東臺望見琉璃國。西臺還見給孤園。

大聖文殊鎮五臺。盡是龍眾尚如來。
師子一吼三千界。五百毒龍心膽摧。

東臺岌岌最清高。四方巡禮莫辭勞。
東望海水如觀掌。風波泛濫水滔滔。

滔滔海水無邊畔。新羅王子泛舟來。
不辭白骨離鄉遠。萬里持心禮五臺。

南臺窟裏甚可憎。裏許多饒羅漢僧。
吉祥聖鳥時時現。夜夜飛來點聖燈。

聖燈焰焰向前行。照耀靈山徧地明。
此山多饒靈異鳥。五臺十寺樂轟轟。

南臺南腳靈境寺。靈境寺裏聖金剛。
一萬菩薩聲讚歎。聖鐘不擊自然鳴。

佛光寺裏不思議。瑪瑙珍珠鎮奠基。
解脫和尚滅度後。結跏趺坐笑微微。

清涼寺住半山崖。千重樓閣萬重開。
一萬菩薩聲讚歎。如若雲中化出來。

西臺險峻甚嵯峨。一萬菩薩徧山坡。
文殊長講維摩語。教化眾生出渿河。

中臺頂上玉華池。寶殿行廊合匝周。
四面香花如金色。巡禮之人皆發心。

北臺頂上有龍宮。雷聲極大震山林。
娑伽羅龍王宮裏坐。小龍護法使雷風。

代州都督不信有文殊。飛鷹走狗競來追。
走到北臺東側裏。化出地獄草皆無。

北臺東腳駱駝巖。密覆盤迴屈曲連。
有一天女名三昧。積米如山供聖賢。

金剛窟裏蜜流泉。佛陀波利裏中禪。
一自入來經數載。如今直至那羅延。

不可論中不可論。大聖化作老人身。
每每下山受供養。去時還乘五色雲。

五色雲裏化金橋。大悲和尚把幡招。
有緣佛子橋上過。無緣佛子逆風飄。

○ 失調名（佛。母同恩）

佛惜眾生。母憐男女。一例承情，從頭愛護。佛如母意無殊。母似佛心堪諭。今日座中人。分明須會取。

○ 失調名（傷蛇曲子）

聽說昔時。隋侯奉命。出使行□。□□傷。臨欲喪。眼中光。淚流血染路傍。□開展芝囊。取藥封裹。□□□□□□。
□歸日。見玉帝。□□□□。□□□□。□蛇改易。蒙君□□□□。□□□□。其蛇晝夜□□。□□□□□堂。

○ 失調名（六問枕不平）

六問枕不平。看似□□□。君從後園去。後園□□□。金釵薄落地。自作一股折。羅帶自嫌長。自作同心結。所以枕不平。蓋緣郎轉歇。君作□□心。莫聽閒人說。

○ 失調名（冀國夫人歌辭七首）

夫人封賞國初開。寶札綸言天上來。
翔鵠日邊鸞不去。盤龍印處鵲飛回。

柳暗南橋花撲人。紅亭獨占二江春。
為愛錦波清見底。時將羅襪踏成塵。

錦帽紅纓紫薄寒。織成團襜鈿裝鞍。
翩翩出向城南獵。幾許都人夾道看。

歌聲一發世間希。數片晴雲不肯歸。
弱腕醉□歌扇落。誤令翻酒污羅衣。

翠羽珊珊金縷裙。清歌時惜世間聞。
比來不向巫山住。厭作陽臺一片雲。

甲士千羣若陣雲。一身能出定三軍。
仍將玉指調金鏃。漢北巴東誰不聞。

碎葉氍毹金燭盤。繁弦急管夜將闌。
自憐丞相歌鍾貴。卻笑陽臺雲雨寒。

○ 失調名（出家讚文十首）

舍利佛國難為。吾本出家之時。
捨卻耶娘恩愛。惟有和尚闍棃。

舍利佛國難為。吾本出家之時。
捨卻親兄熱妹。惟有同學相隨。

舍利佛國難為。吾本出家之時。
捨卻花釵媚子。惟有剃刀相隨。

舍利佛國難為。吾本出家之時。
捨卻胭脂胡粉。惟有澡豆楊枝。

舍利佛國難為。吾本出家之時。
捨卻羅衣錦繡。惟有覆膊相隨。

舍利佛國難為。吾本出家之時。
捨卻高頭繡履。惟有草鞋相隨。

舍利佛國難為。吾本出家之時。
捨卻油氊錦褥。惟有坐具三衣。

舍利佛國難為。吾本出家之時。
捨卻金盤銀盞。惟有鑌鉢銅匙。

舍利佛國難為。吾本出家之時。
捨卻高堂瓦舍。惟有草菴相隨。

舍利佛國難為。吾本出家之時。
捨卻金鞍細馬。惟有錫杖相隨。

○ 失調名（勸諸人一偈）

勸君學道莫言說。言說性恆空。不斷貪癡愛。坐禪浪用功。
用功計法數。實是大愚庸。但得無心想。自合太虛空。

○ 失調名（和菩薩戒文）

△ 第一、殺生戒

諸菩薩。莫殺生。殺生必當墮火坑。
殺命來生短命報。世世兩目復雙盲。
勸請道場諸眾等。共斷殺業不須行。

△ 第二、盜戒

諸菩薩。莫偷盜。偷盜得物猶嫌少。
死後即作畜生身。披毛戴角來相報。
終日驅牽不停息。無有功夫食水草。
猶恐迷心不覺知。是故殷勤重相報。

△ 第三、邪淫戒

諸菩薩。莫邪淫。邪淫顛倒罪根深。
鐵牀岌岌來相向。銅柱赫赫競來侵。
舉身徧體皆紅爛。因何不發菩提心。

△ 第四、妄語戒

諸菩薩。莫妄語。妄語由來墮惡趣。
不見言見詐虛言。鐵棃耕舌並解鋸。
為利名譽惑眾生。欺誑師僧及父母。
若能懺悔正思維。當來必離波吒苦。

△ 第五、沽酒戒

諸菩薩。莫沽酒。沽酒洋銅來灌口。
足下火出燄連天。獄卒持鉾斬兩手。
總為昏癡顛倒人。身作身當身自受。
仍被驅將入阿鼻。鐵壁千重無處走。

△ 第六、自說戒

諸菩薩。莫自說。自說喻若湯澆雪。
造罪猶如一剎那。長入波吒而悶絕。
連明曉夜下長釘。眼耳之中皆泣血。
罪因罪果罪根深。乃被牛頭來拔舌。
不容乞命暫分疏。獄卒持杈使夾膝。

△ 第七、毀他戒

諸菩薩。莫毀他。毀他相將入奈河。
刀劍縱橫從後趁。跳入泥水便騰波。
混沌猶如鑊湯沸。一切地獄盡經過。
皮膚血肉如流水。何時得離此波吒。

△ 第八、多慳戒

諸菩薩。莫多慳。多慳積寶縱似山。
見有貧窮來乞者。一針一草不能拌。
貪心不識知厭足。當來空手入黃泉。

△ 第九、多嗔戒

諸菩薩。莫多嗔。多嗔定受蟒蛇身。
宛轉腹行無手足。為緣前世忿怒因。
八萬個小蟲來噆食。遺留白骨及皮筋。
受斯痛苦難堪忍。何時卻得復人身。

△ 第十、謗三寶戒

諸菩薩。莫謗三寶。若謗三寶墮惡道。
三百個長釘定釘心。叫喚連天聲浩浩。
謗佛謗法更加嗔。銅關鐵棒來相拷。
痛哉苦哉不可論。何時值遇天堂道。

○ 失調名（問安）

問安分明不似潘。繞歡。賤妾□□女□□至五更寒。外看。遠聞孤山風動曉。心酸。□手兩□酒家錢。皇天。願作江河變澄川。將身航海沒波瀾。

○ 失調名（多征使）

□臺□化絕勝□。往復任君多征使。願年年生居定照。□千如日月照無已。

○ 失調名（恩賜西庭三首）

十道銷戈鑄戟。三邊罷戰休征。
鑾駕早移東闕。聖人再坐西京。
南蠻垂衣順化。北軍伏款欽明。
優詔宣流紫塞。兼加恩賜西庭。

皇帝對封徧奬。馹騎已出龍城。
昨聞甘州告捷。平善過□邠寧。
朔方安西總了。沙州差使祗迎。
比至正月十五。毬場必見喜聲。

尚書加封七百。錦繡恰似撒星。
大將□頭匹帛。內臣親捧來程。
百姓總頂帽子。自後必令頭輕。
大家至須努力。營農休取柴檉。
家國倉庫盈滿。誓願飯飽無爭。

○ 失調名（拋我一生）

拋我一生卻。自家一身當。歸漢路。千萬憶君。若在生之時。不謂人死。卿卿意著。早去過。日落西下得相見。

○ 失調名（斷諸惡）

□□斷諸惡。細細詃貪嗔。若使如羅漢。即自絕囂塵。將刀且割無明暗。復用利劍斷親姻。究竟涅槃非是遠。尋思寂滅即為鄰。只是眾生不牽致。所以沉淪罪業深。努力遵三寶，何處不全身。

○ 失調名（歸明王）

□我一身卻。自家一身當。千萬努力歸明王。憶著吐蕃通信。上□□□□。

○ 失調名（母恩長）

只為長時。驅馳辛苦。形貌精神。都來失緒。一頭承侍翁姑。一畔又剸縛男女。日夜不曾閒。往往啼如雨。

○ 失調名（清明日登張女神郎廟四首）

汧水北。隴山東。漢家神女廟其中。寒食盡。清明旦。遠近香車來不斷。飛泉直注淙道間。大岫橫遮隱天半。
花正新。草復綠。黃鶯睍睆遷喬木。汧流活。古樹攢。龍坂高高布雲端。
水清靈。竹濛密。拂匣仙潭難延碧。淡樓閣。人畫成。翠嶺山花天繡生。
塵冥漠。鳥盤桓。爭奔陌上聲散散。公子王孫一隊隊。管絃歌舞幾般般。
酌醇醑。舞錦筵。羅帷翠幕掩靈泉。隄上淹留不覺昧。歸來明月滿秦川。

○ 失調名（男兒出外）

男兒出外逕前行。路上慎莫逢賊兵。兩家排陣便該鬭。三棱鑿子亂縱橫。奪目雲中落羽翰。相隈莫效鴉鵲爭。

○ 失調名（當身無敵二首）

當身勇猛無敵。自有□志皆從。神兵開山拔海。橫行振地威雄。會得騰空沙漠。終該永克西東。一去由來北地。諸侯誰敢爭功。
驟馬先驅北地。揚鞭復壓西戎。南蠻摽如落葉。東夷捲似飛蓬。塞上曾經提劍。河邊幾度彎弓。是以名書竹帛。能令萬國皆通。

○ 失調名（發箭到長安）

□□射立甚分明。忙把金弓接畫簳。四圍百姓看。腳踏□白□壇。發箭到長安。
適□面。從來合有動停君。恰似前過□。側耳聽。只似覺淒聲。

○ 失調名（祥花墜）

聲聞菩薩兼龍鬼。浩浩如沙難總記。風雨旋來海角清，神仙亂下祥花墜。滿虛空。遍天地。□羅微塵纖起。

○ 失調名（禪唱二首其一）

般若波羅自不多。談空說道戀娑婆。
欲陳其事無人聽。眼對長空口唱歌。

○ 失調名（禪唱二首其二）

能觀自在是禪那。風不垂前水不波。
有情欲撥三塗苦。無意將身入乃阿。

○ 失調名（織錦紋）

仕女鸞凰。齊登金座。匡閒階□□專心。懇望轉加新。金絲線織成鴛鳳。□□□□。邈得金枝。合蟬野馬。競逐紛紜。□□□□值千金。足蜂蘂攢花滿。□□□□。只為無人往達。進入西秦。共練□□□然。織成端疋。遣家僮市賣。不□□□。紗窗每恨織錦紋。報仕女兩兩三三。□□歸鄰。從此後更也無人。日夜無效功。

○ 失調名（耶娘老）

一不願耶娘老。二不願梵公生。三不願無弟兄。四不願自身當。
燕子雲中鳥。下來繞此堂。同席溫美酒。且以唱歌人。

○ 失調名（聽唱張騫一新歌九首）

張騫本自欲登仙。漢帝使遣上升天。
今朝得遇西王母。駕鶴乘龍上紫煙。

王母一見甚玲瓏。花林玉樹競開紅。
比聞仙桃難可見。不期今日得相逢。

張騫尋河值朦朧。正見藥樹在月中。
雞鳴三聲在日裏。獨笑三聲□虛空。

閻浮太子傳精進。欲往西園訪花林。
喚取魯班刻車輦。喚取嵇康來撫琴。

張騫尋河甚遲遲。正見織女在羅機。
五百交梭一時動。五百鑽頭並相隨。

玉女恆在寶臺坐。常共牽牛七月期。
七月六日暫相見。七月七日即分離。

織女身向內宮坐。擬共牽牛為夫婦。
狀似遠道昔征遼。水深千丈而難渡。

張騫尋河放逍遙。正見織女摘仙桃。
教兒何處覓船艦。織女啼哭苦號咷。

織女啼哭莫號咷。誰能為汝造浮橋。
寄語填河烏鵲鳥。年年為汝早填壕。

○ 失調名（般涉調賀當家）

國泰人安靜。風沙向秀□。□□□□□。□地種□□。□宮鬧。任船車。
聽海燕。坐金牙。提葫蘆帝薩金沙。長垂羅袖拂煙霞。齊拍手。賀我當家。

○ 失調名（花發增思）

花未發。增所思。及見花開轉益悲。花開未發尚有期。獨我情懷無見時。中宵月下空流淚。腸斷關山知不知。

○ 失調名（花落又重開）

飛過盡。不敢擡。今歲中□□望夫來。□花落。又重開。斷絃罷卻。世總量□塵埃。

○ 失調名（草頭霜冷）

草頭霜冷誤中年。誤中年。先須學取禮儀全。誓願莫歸還。
脫卻皮裘蕃漢國。蕃漢國。多應養馬上胭脂山。淚眼仰青天。

○ 失調名（葡萄酒）

葡萄酒金盞。差差差斟未滿。□遠黑花發。側先□。明朝看花花滿縣。
喚同朋。出□□。三杯以後人盡醉。歡情樂曲陳□。打不塗散。卻羅無限。

○ 失調名（蘇合香）

興未□。望休□。迢逍邊塞長。青山昏自陰。秋樹本來黃。秋樹□無葉。鳥來何處藏。日熾蒲桃垂。風吹蘇合香。

○ 失調名（見真時）

往日修行時。忙忙為生死。今日見真時。生死尋常事。見他生。見你死。反觀自身亦如此。

○ 失調名（讚念法華經僧二首）

【 空王門下有真子。堪以空王為了使。常持菡萏白蓮經。屈指無人得相似。】

長松下。深窗裏。歷歷清音韻宮徵。短偈長行主客分。不使閒聲掛牙齒。

外人聞。聳雙耳。香風襲鼻寒毛起。只見天花落座前。空中必定有神鬼。

【 吾師吾師須努力。年深已是成功積。桑田變海骨為塵。舌相長似紅蓮色。】

○ 失調名（迷生死四首）

忽然生。忽然死。四大成身非偶爾。
只聞大海變桑田。不見人生得堅有。

居世人。迷生死。生死猶如巡鐶蟻。
來來去去不停閒。去去來來常如此。

三界中。難出離。出離之人無一二。
自從曠劫受波吒。幾個為人免生死。

□□□。□□□。□□□□□□□。
今生死是未來生。今生生是前生死。

○ 失調名（送師讚四首）

入生三五歲。父母送師邊。
師今圓寂去。捨我逐清閒。
送師至何處。置著寶臺間。

送師回來無所見。唯見師空房。
舉手開師戶。唯見空繩牀。
低頭禮師座。淚落數千行。

低頭整師履。躊躇內心悲。
與師永長別。再遇是何時。
律論今無主。有疑當問誰。

雙燈臺上照。師去照阿誰。
願師早成佛。弟子逐師來。
千千萬萬□。□□□□□。

○ 失調名（道泰曲子）

【上闕】君臣道泰願時清。八方投欵況龍城。兵戈甲馬盡【下闕】

○ 失調名（遠征行）

上卻沙場別卻妻。教我兒壻遠征行。乃可□鞍挮漢壻。大王不容許女人妝。
女人束妝有何妨。妝束出來似神王。乃可刀頭劍下死。夜夜不辦守空房。

○ 失調名（阿娘悲泣三首）

【 前言經道：「兒行千里，母心千里。」云。男女成長已後，各須仕宦經營，總出他州，母心相逐。朔方征戍，三年而目斷長城；劍嶺興生，半歲而魂歸錦水。書云：「父母之年，不可不知。」思量我等生身母。終日憂憐男與女。為兒子拋出外邊。阿娘悲泣無情緒。】

或仕宦。或職務。離別耶娘經歲數。四時八節未歸來。阿娘悲泣。

或經營。逐利去。或住他鄉或道路。兒子雖然向外安。阿娘悲泣。

或在都。或鎮戍。三載防邊受辛苦。信息希疏道路遙。阿娘悲泣。

○ 失調名（陣雲收）

四海征□。喜天雨降。□□□□。□□唐堯。鴻恩四溥。海內樂無憂。陣雲收。

○ 失調名（須報恩）

今既成人。還須報賽。莫學愚人。反生逆害。約束時只要諦聽。嗔罵則莫生祇對。何假生西方。自生極樂界。

○ 失調名（須大拏太子度男女十一首）

【 魔王外道總降依。□□□□□□□。萬歲千秋傳聖教。猶如□名自天□。只是眾生多有福。得逢諸佛重器時。金剛如是流識論。一切經中我總懸。須大拏太子度男女背。】

（兒言）少小皇宮養。萬事未曾知。饑亦不曾受。渴亦未受持。
（父言）羅睺一心成聖果。莫學善星五逆墮阿鼻。生生莫做冤家子。世世長為孝順兒。
兒答我今隨順哥哥意。只恨娘娘猶未知。放兒暫見娘娘面。須臾還去亦何遲。
（父言）我今為宿持。不用見夫人。夫人心體輭。母子最為親。
（兒答）我今作何罪。令受種種苦。我是公王種。須使作奴婢。
（父言）來日見男女。啼哭苦申陳。我心不許見。退卻菩提恩。
（父言）世間恩愛相纏縛。父兒妻子皆暫時。一似路傍相逢著。須臾不免槁分離。
（兒言）身體黑如漆。目傷復面皺。面上三殊淚。唇哆耳屍陋。
（父言）一歲二歲耶娘養。三歲四歲弄嬰孩。五歲六歲學人言。七歲八歲辨東西。
（父言）一切恩愛有離別。一切江河有枯竭。拏如拏延好伏侍婆羅門。莫教婆羅門一日嗔。
（兒言）鳥雀羣飛唯失伴。男女恩愛暫時間。拏如拏延好伏侍婆羅門。早晚卻見父娘面。

○ 水調辭（無谷還逢谷）

為言無谷還逢谷。將作無山更有山。
馬困時時索鞍揭。人乏往往捉樹攀。

○ 水調辭（天闕聲名）

楚江搖曳大川冥。天闕聲名發夢思。
孤雁北望呈心遠。不及南山獻壽時。

○ 破陣子（三邊無事）

風送征軒迢遞。參差千里餘。目斷妝樓相憶苦。魚雁山川鱗跡疏。和愁封去書。
春色可堪孤枕。心焦夢斷更初。早晚三邊無事了。香被重眠比目魚。雙眉應自舒。

○ 破陣子（人去瀟湘）

蓮臉柳眉休暈。青絲罷攏雲。暖日和風花帶媚。畫閣雕梁燕語新。捲簾恨去人。
寂寞長垂珠淚。焚香禱盡靈神。應是瀟湘紅粉繼。不念當初羅帳恩。拋兒虛度春。

○ 破陣子（單于迷虜塵）

日暖風輕佳景。流鶯似問人。正是越溪花捧豔。獨隔千山與萬津。單于迷虜塵。
雪落梅庭愁地。香檀枉注歌脣。攔徑萋萋芳草綠。紅臉可知珠淚頻。魚牋豈易呈。

○ 破陣子（軍帖書名）

年少征夫軍帖。書名年復年。為覓封侯酬壯志。攜劍彎弓沙磧邊。拋人如斷絃。
迢遞可知閨閣。吞聲忍淚孤眠。春去春來庭樹老。早晚王師歸卻還。免教心怨天。

○ 破陣樂（破西戎）

西戎最沐恩深。犬羊違背生心。神將驅兵出塞。橫行海畔生擒。
石堡巖高萬丈。鵰窠霞外千尋。一唱盡屬唐國。將知應合天心。

○ 水鼓子宮辭　三十九首

□□□□□□□。□□□□看新圖。
教坊因進翻來曲。□□□□□□無。

降誕宮中呼萬歲。此時長慶退雲飛。
銀臺門外多車馬。盡是公卿進御衣。

朝廷賞罰不逡巡。宣事書家出各頻。
當日進黃聞數紙。即憑酬答有功人。

中書奉敕當時行。盡集朝官入大明。
遠國戎夷修下禮。聖朝天子得蕃情。

內宴功臣有舊儀。會寧陳設是恩私。
伶人奏語龍墀上。如說三皇五帝時。

君王閒靜欲聽歌。西面銀臺課事多。
恩澤不曾遺草木。朝來三度進熹和。

孔雀知恩無意飛。開籠任性在宮幃。
裁人亦見輕羅錦。欲取金毛繡舞衣。

寒更絲竹轉泠泠。月過猶殘色在庭。
坐上司天封狀入。南方初見老人星。

掖庭能織御衣人。福尺襟襴盡可身。
鬭染□□顏色好。水波紋裏隱龍鱗。

秋月君王多獵去。飛龍□□□□歸。
承恩好馬香湯洗。猶恐輕塵污御衣。

中使先□□□□。春明樓下馬蹄聲。
宮人各各懸弓箭。欲向君前鬭□□。

春天日色正光輝。欲得新鷹近眼飛。
珠殿少風塵□□。□□□上繡簾衣。

新候恩光日日臨。宮中咒願意皆深。
嬪妃□□□□□。綴著春□當背心。

上方外按收狐兔。教獵宮中貴在□。
□□君王□□院。近聞中尉進花鷹。

春時□□宴文王。弄戲千般賞□□。
移卻御樓東畔屋。少陽宮裏鬭雞場。

花開欲幸教□時。桃□□令隔宿知。
聞出內家新舞女。翰林別進柘枝詞。

新殿中庭索柱□。府家躬進少書□。
葉開花展回頭望。金作闌干玉砌階。

美人背看內園中。猶自風流著退紅。
為賭金錢爭百草。急行遺卻玉瓏璁。

生衣勿進緊紋紗。當背□連一朵花。
宣下當時休遣織。近來宮裏斷奢華。

日晚中人走馬來。宮門處處遣教開。
傳聲亦過排軍使。祗候君王打獵回。

新進橋几是黃檀。聞道朝來退玉鞍。
不信近人能巧取。天生曲處似龍盤。

春天暖日會妃嬪。各各梳頭出樣新。
鵲語下階爭跪拜。願令恩澤勝傍人。

中國常依禮樂經。遠蕃無不進王庭。
崑崙信物犀腰帶。盡是通天鳥獸形。

美女承恩賜好梅。銀絲籠子不教開。
宮棋贏得人將去。卻進君王道賭來。

牡丹昨日吐深紅。移向新城殿院中。
欲得且留顏色好。每窠皆著碧紗籠。

欲得藏鉤語少多。嬪妃宮女任相和。
每朋一百人為定。遣賭三千疋綵羅。

兩朋高語任爭籌。夜半君王與打鉤。
恐欲天明催促漏。贏朋先起舞纏頭。

批答封章不再尋。少年宣使稱君心。
近來暗讀羲之帖。學得行書勝翰林。

內家供應萬般齊。無故宮門慢檢題。
尚食為盤三百面。引行先託一株犀。

隨他女伴賞春時。走下階來獨自遲。
行把短紅毛拂子。弄鶯拋在百花枝。

夜飲宮人總醉醒。起來逢下在中庭。
金爐排火珠簾外。每處曨曨鳥獸形。

盡喜秋時淨潔天。愛行尋徧遶宮泉。
才人願得荷花弄。魚藻池頭爭上船。

百司供擬甚紛紜。丹鳳重修了奏聞。
明日禁兵階立仗。金鵝襖子賜將軍。

寒光憔悴暖光繁。推曆今朝是歲元。
宮裏玉釵長一尺。人人頭上戴春幡。

先換音聲看打毬。獨教□部在春樓。
不排次第排恩澤。把板宮人立上頭。

寒食兩朋方內宴。朝來排□為清明。
飛龍更取□州馬。催促毬場下踏城。

不出閨闈三四年。捲簾唯見四時天。
如今歌舞渾新法。爭得君王喚眼前。

君王欲幸九成宮。便著羅衣換水紅。
聞道□坊新逐鶻。莫教鸚鵡出金籠。

琵琶輪撥紫檀槽。絃管初張鼓調高。
理曲徧來雙腋弱。教人把箸餵櫻桃。

○ 阿曹婆辭（鎮隴西三首）

昨夜春風入戶來。動人懷。祗見庭前花欲發。半含咍。
直為思君容貌改。征夫鎮在隴西坏。正見庭前雙鵲喜。君在塞外遠征回。夢先來。

獨坐幽閨思轉多。意如何。秋夜更長難可度。慢憐他。
每恨狂夫薄行跡。一從征出鎮蹉跎。直為思君容貌改。疆場還道□□□。□□□。

當本祗言三載歸。灼灼期。朝暮啼多淹損眼。信音稀。
妾守空閨恆獨寢。君在塞北亦應知。懊惱無辭呈肝膽。留心會合待明時。□□□。

○ 十二時（佛性成就十二首）

平旦寅。了了輪迴受苦辛。含全□□□□□。意識參雜有數人。

日出卯。令□□□□□□。門外三車不用論。□□□□□□□。

食時辰。無明花發幾時新。□聲□□□□□。隨運貪生恣苦因。

隅中巳。□□□□□□□。故知擊浪風勢驚。□□□□□□□。

正南午。般若之船能救苦。得達彼岸捨□船。□□□□□□□。

日昳未。將知二境如□□。毀譽不動如須彌。□□□□□□□。

晡時申。終取如來□□□。火威停爐□□□。□□□□□□□。

日入酉。世諦榮華應不久。但拯無明不染心。則與諸佛為心首。

黃昏戌。自有心中如慧日。但知識得涅槃城。則是般若波羅蜜。

人定亥。眾生久被無明蓋。一往沉淪苦海中。此度出離生死海。

夜半子。發願無明心不起。若知煩惱是菩提。則是火宅離生死。

雞鳴丑。故知佛性人人有。若知萬象悉皆空。則知佛性得成就。

○ 十二時（勸凡夫十二首）

夜半子。夜半子。眾生重重縈俗事。
不能禪定自觀心。何日得悟真如理。
豪強富貴暫時間。究竟終歸不免死。
非論我輩是凡夫。自古君王亦如此。

雞鳴丑。雞鳴丑。不分年貶侵蒲柳。
忽然明鏡照前看。頓覺紅顏不如舊。
眼暗尫羸漸加愁。頭鬢蒼茫面復皴。
不覺無常日夜催。即看強梁那可久。

平旦寅。平旦寅。智慧莫與色為親。
斷除三障及三業。遠離六賊及六塵。
金玉滿室非是寶。忍辱最是無價珍。
男子女人行此事。不染生死免沉淪。

日出卯。日出卯。濁惡世界多煩惱。
欲得當來證果因。棄捨榮華急修道。
隨時麻褐且充體。錦鋪羅衣莫將好。
如來尚自入涅槃。凡夫宿業誰能保。

食時辰。食時辰。六賊輪迴不識珍。
自恨生長閻浮提。恆為冤魔會須勤。
眾生在俗須眼利。莫著沉淪守迷津。
跋提河邊洗罪垢。菩提樹下證成真。

隅中巳。隅中巳。所恨流浪共生死。
法船雖達涅槃城。二鼠四蛇從後至。
人身猶如水上泡。無常煞鬼忽然至。
三日病臥死臨頭。善惡二業終難避。

正南午。正南午。人命猶如草頭露。
火急努力勤修福。第一莫貪自迷誤。
閻羅司命難求囑。積寶陵天無用處。
若其放慢似尋常。歷劫哀哉自受苦。

日昳未。日昳未。眾生稟性惟求利。
孰知猛火逼燃來。不解將身遠相避。
無心誦讀大乘經。執著慳貪懷思意。
一朝病臥死王催。騰身直入焦熱地。

晡時申。晡時申。慈悲喜捨最為珍。
被他打罵恆忍辱。當來獲得菩提因。
皮骨肉髓終莫惜。法水時時得潤身。
一切煩惱漸輕微。解脫逍遙出六塵。

日入酉。日入酉。觀看榮華實不久。
劫石尚自化為塵。富貴那能得長有。
愚人不悟守迷津。專愛殺生並好酒。
無常不肯與人期。地獄刀山長劫受。

黃昏戌。黃昏戌。冥路幽深暗如漆。
牛頭獄卒把鐵杈。罪人一入無時出。
智者聞聲心膽驚。幸者思量莫輸失。
欲得當來避險路。勤修般若波羅蜜。

人定亥。人定亥。罪福總是天曹配。
善因惡業自相隨。臨渴掘井終難悔。
榮華恰似風中燭。眼裏貪色大癡昧。
一朝冷落臥黃沙。百年富貴知何在。

○ 十二時（勸學八首）

平旦寅。□□□□未安身。
奉勸有男須入學。莫推言道我家貧。
從小父娘□□□。到大僂儸必越人。
縱然未得一官職。筆下方圓養二親。

日出卯。□□□□□衣巧。
不言官職作曹同。天下相欽酒飯飽。
村坊每每人□□。□□□□□□□。
人夫叢裏得輕行。紙筆在身當役了。

食時辰。□□□□□□□。
□□□寧心莫慢。逢人禮節切須存。
□□□□□□□。□□□□用勝人。
會得先賢經典義。何愁到處不安身。

隅中巳。有子須教識文字。
共人兩遞定英雄。把筆思惟獲道理。
遠近稱傳到姓名。遙聞談說人皆美。
世人不敢苦欺凌。都為文章有綱紀。

正南午。讀書便是隨身寶。
高官卿相在朝廷。幼時入學曾辛苦。
□□□□□□□。□□□□□□□。
假如未遇在中間。時人豈敢來輕侮。

日昳未。□□□□莫辭廢。
然如日下涉劬勞。成名還有凌雲志。
□□□□□□□。□□□□□□□。
他時若得高官職。百里之成作偉器。

晡時申。勸君教子勝留銀。
不見昔時勤學仕。衣錦還鄉朱買臣。
名播其傳天下說。□□父母不及親。
但教十年冬夏讀。不摟變作一貧人。

日入酉。常行好事勸朋友。
東舍遙呼去喫茶。西舍用留去飲酒。
□□□□□□□。□□□□□□□。
羨他德義美三端。遐方四海相知久。

【 下闕四首。】

○ 十二時（天下傳孝十二首）

平旦寅。叉手堂前咨二親。耶娘約束須領受。檢校好惡莫生嗔。

日出卯。情知耶娘漸覺老。子父恩憐沒多時。遞戶相勸須行孝。

食時辰。尊重耶娘生爾身。未曾孝養歸泉路。來報生中不可論。

隅中巳。耶娘漸覺無牙齒。起坐力弱須人扶。飲食喫得些些子。

正南午。董永賣身葬父母。天下流傳孝順名。感得織女來相助。

日昃未。入門莫取外壻意。六親破卻不須論。兄弟惜他斷卻義。

晡時申。孝養父母莫生嗔。第一溫言不可得。處分小語過於珍。

日入酉。父母在堂少飲酒。阿闍世王不是人。殺父害母生禽獸。

黃昏戌。五□之人何處出。空裏喚向百街頭。惡業牽將不揀足。

人定亥。世間父子相憐愛。憐愛亦沒得多時。不保明朝阿誰在。

夜半子。獨坐思維一段事。縱然妻子三五房。無常到來不免死。

雞鳴丑。敗壞之身應不久。縱然子孫滿堂前。但是恩愛非前後。

○ 十二時（學道十二首）

夜半子。蔭中真如止。觀心超有無。寂然俱空理。

雞鳴丑。實相離空有。但作不住觀。薰成無量壽。

平旦寅。學道事須貧。了無卓錐地。會合涅槃因。

日出卯。佛性除煩惱。正念知色空。可得菩提道。

食時辰。勤息除我人。善了平等性。當證法王身。

隅中巳。伏折內魔使。外境自然除。圓成調御士。

正南午。身中有淨土。澄心離斷常。佛性自然覩。

日昳未。識性如鼎沸。定慧圓三空。當成四無畏。

晡時申。法性契於塵。善作無住相。生滅體為真。

日入酉。色心應非久。內外若不安。覺道中為首。

黃昏戌。須詮能所律。與般若相應。湛然離入出。

人定亥。蘊中真如在。但悟八識源。自成七覺海。

○ 十二時（求宦四首）

【 上闕八首。】

黃昏戌。官職比來從此出。文章爭不多勤學。有志勿令生愧悔。

人定亥。先王典籍合敬愛。若能讀得百家書。萬劫千生名價在。

夜半子。春榜即寫才文字。朝廷上下騁詞章。萬個之中無有二。

雞鳴丑。權隱在塵非長久。一朝肥馬衣輕裘。富貴榮華萬物有。

○ 十二時（法體十二首）

平旦寅。洗足燒香禮世尊。胡跪虔誠齊發願。努力修取未來因。

日出卯。憑案尋經傳聖教。過去諸佛捨輪王。妻兒眷屬何須樂。

食時辰。縱然被罵莫生嗔。徧體膿血流不盡。總是皮囊虛壞身。

隅中巳。析食持齋莫貪利。暫時清淨能護持。即獲彌陀珍寶器。

正南午。努力勤修存防護。六根之際用功夫。莫教外境來相誤。

日昳未。眾生須作出罪意。莫言出家空剃頭。不得隨風逐浪去。

晡時申。若能觀行最為珍。一切善法從心起。十方諸佛不離身。

日入酉。莫學渴鹿驅燄走。空□功夫漫波波。法水何時得入口。

黃昏戌。智慧明燈暗中出。千羅萬綺歸舍者。文殊師利方丈室。

人定亥。普勸眾生莫造罪。釋迦猶自入涅槃。豈有凡夫得長在。

夜半子。銅鐘鳴曉即須去。不如聞早學修行。一報之身不空去。

雞鳴丑。四大之身應不久。剎那造罪即無常。三途地獄沒人救。

○ 十二時（發憤勤學十二首）

【 自從塞北起煙塵。禮樂詩書總不存。不見父兮子不子。不見君兮臣不臣。暮聞戰鼓雷天動。曉看帶甲似魚鱗。只是偷生時暫過。誰知久後不成身。願得再逢堯舜日。聖朝偃武卻修文。勤學不辭貧與賤。發憤長歌十二時辰。】

平旦寅。少年勤學莫辭貧。君不見、朱買臣未得貴。猶自行歌背負薪。

日出卯。人生在世須臾老。男兒不學讀詩書。恰似園中肥地草。

食時辰。偷光鑿壁事殷勤。丈夫學問隨身寶。白玉黃金未足珍。

隅中巳。專心發憤尋詩史。每憶賢人羊角哀。求學山中併糧死。

正南午。讀書不得辭辛苦。如今聖主召賢才。用爾中華長去武。

日昳未。暫時貧賤何羞恥。昔日相如未遇時。悽惶賣卜於廛市。

晡時申。懸頭刺股是蘇秦。貧病即令妻嫂棄。衣錦還鄉爭拜秦。

日入酉。金罇多瀉蒲桃酒。勸君莫棄失途人。結交承仕須朋友。

黃昏戌。琴書獨坐茅庵室。天子不將印信迎。誓隱山林終不出。

人定亥。君子雖貧禮常在。松柏縱然經歲寒。一片貞心長不改。

夜半子。莫言屈滯長如此。鴻鳥只思羽翼齊。點翅飛騰千萬里。

雞鳴丑。莫惜黃金結朋友。蓬蒿豈得久榮華。飄颻萬里隨風走。

○ 十二時（禪門十二首）

平旦寅。發意斷貪嗔。莫教心散亂。虛度一生身。

日出卯。取鏡當心照。明知內外空。更莫生煩惱。

食時辰。努力早出塵。莫念時時苦。迴向涅槃因。

隅中巳。火宅難居止。專修解脫身。莫著求名利。

正南午。四大無梁柱。須知假合空。萬物皆無主。

日昳未。造惡相連累。恆將敗壞身。流浪生死地。

晡時申。須見未來因。自軀終不保。終歸一微塵。

日入酉。觀身非長久。念念不離心。數珠恆在手。

黃昏戌。歸依須暗室。無明亦無際。何時逢慧日。

人定亥。吾今早已悔。驅驅不暫停。萬物皆失壞。

夜半子。減睡還須起。端坐正觀心。掣卻無明蔽。

雞鳴丑。擿木看窗牖。明來暗自除。佛性心中有。

○ 十二時（聖教（佛本行讚）十二首）

夜半子。摩耶夫人誕太子。步步足下生蓮花。九龍齊吐溫和水。

雞鳴丑。昔日諸親本自有。黃羊車匿圈東西。不那千人自心有。

平旦寅。太子因中是佛身。本有三十二相好。神通智慧異諸人。

日出卯。出門忽逢病死老。即知此戒正堪修。便是回心求佛道。

食時辰。本性持戒斷貪嗔。不羨世間為國主。唯求涅槃成佛因。

隅中己。庫藏金銀盡布施。憐貧恤老又慈悲。每有苦災今日是。

正南午。太子修行實辛苦。每日持齋一麻麥。捨卻慳貪及父母。

日昳未。太子神通實智慧。眉間放光照十方。救拔眾生出五趣。

晡時申。太子廣開妙法門。降得魔王及外道。莎羅林裏見世尊。

日入酉。閻浮提眾生難化誘。願求世尊陀羅尼。若有人聞誦持受。

黃昏戌。佛聞雙林無有失。阿難合掌白佛言。文殊來問維摩詰。

人定亥。十大弟子來懺悔。佛說西方淨土國。見聞自消一切罪。

○ 十二時（行孝文十二首）

平旦寅。早起堂前參二親。處分家中送菽水。莫教父母喚聲頻。

日出卯。立身之本須行孝。甘脆盤中莫使空。時時奉上知飢飽。

食時辰。居家治務最須勤。無事等閒莫外宿。歸來勞費父娘嗔。

隅中巳。終孝之心不合二。竭力勤酬乳哺恩。自得名高上史記。

正南午。侍奉尊親莫辭訴。回乾就濕長成人。如今未合論辛苦。

日昳未。在家行孝兼行義。莫取妻言兄弟疏。卻教父母流雙淚。

晡時申。父母堂前莫動塵。縱有些些不稱意。向前小語善咨聞。

日入酉。但願父母得長壽。身如松柏色堅貞。莫學愚人多飲酒。

黃昏戌。下簾拂牀早教畢。安置父母臥高堂。睡定然後抽身出。

人定亥。父母年高須保愛。但能行孝向尊親。喜得揚名於後代。

夜半子。孝養父母存始終。百年恩愛暫時間。莫學愚人不歡喜。

雞鳴丑。高樓大宅安得久。常勸父母發慈心。孝傳題名終不朽。

○ 十二時（詠史十二首）

夜半子。干將造劍國無二。臣劍安在石松間。為父報讎不惜死。

雞鳴丑。子胥乃別平王走。會稽山中眉間赤。龍泉寶劍腰下吼。

平旦寅。昔日巢父堯時人。許由不羨九州長。臨河洗耳不許臣。

日出卯。五帝三皇原智巧。神農為人辨五穀。涉歷山川嘗百草。

食時辰。夫子東行厄在陳。九曲明珠難可任。悔不桑間問女人。

隅中巳。昔日秦王造地市。一心擬捉張子房。人死為名復為利。

正南午。王莽殿前懸布鼓。路上行人皆來打。一心擬捉漢光武。

日昳未。荊軻報讎燕太子。不殺秦王為仁義。如今反作秦地鬼。

晡時申。齊晏雖小大國臣。二桃何為殺三士。田疆接冶喪其身。

日入酉。昔日秦坑能消酒。項王不取范增言。轉信投降漢王走。

黃昏戌。蕭何相國能造律。張良謀計無人過。韓信管兵不輸失。

人定亥。項伯投門多敬愛。項莊舞劍殺漢王。乃得張良教樊噲。

○ 十二月（遼陽寒雁十二首）

正月孟春春漸暄。狂夫一別□□□。
無端嫁得長征壻。教妾尋常獨自眠。

二月仲春春未熱。自別征夫實難掣。
貞君一去到三秋。黃鳥窗邊喚新月。

三月季春春極暄。忽念遼陽愁轉添。
賤妾思君腸欲斷。君何無行不歸還。

四月孟夏夏漸熱。忽憶貞君無時節。
妾今猶存舊日意。君何不憶妾心結。

五月仲夏夏盛熱。忽憶貞夫愁更發。
一步一望隴山東。忽見君□愁似結。

六月季夏夏共同。妾亦情如對秋風。
□容日日□胡月。後園春樹□□□。

七月孟秋秋已涼。寒雁南飛數萬行。
賤妾思君腸欲斷。□□□□□□□。

八月仲秋秋已闌。日日愁君行路難。
妾願秋胡速相見。□□□□□□□。

九月季秋秋欲末。忽憶貞君無時節。
鴛鴦錦被冷如水。與向將□□□□。

十月孟冬冬漸寒。今尚紛紛雪敷山。
尋思別君盡憔悴。愁君作客在□□。

十一月仲冬冬嚴寒。幽閨猶坐綠窗前。
戰袍緣何不開領。愁君肌瘦恐嫌寬。

十二月季冬冬極寒。晝夜愁君臥不安。
枕函褥子無人見。忽憶貞君□□□。

○ 十二月（邊使戎衣十二首）

正月孟春春漸暄。一別狂夫經數年。
□□□□□□□。遣妾尋常獨自眠。

二月仲春春盛暄。深閨獨坐綠窗前。
□□□□□□賴。教兒夫壻遠防邊。

三月季春春極暄。花開處處競爭鮮。
花□□□□□笑。賤妾看花雙淚漣。

四月孟夏夏初熱。為憶狂夫難可徹。
□□□□□秦箏。更取瑤琴對明月。

五月仲夏夏盛熱。狂夫歸否問時節。
庭□□□□□□。□見鶯啼聲哽咽。

六月季夏夏共同。妾心恨如對秋風。
□□□□□□改。教兒憔悴只緣公。

七月孟秋秋漸涼。教兒獨寢守空房。
君在尋常嫌夜短。君無恆覺夜能長。

八月仲秋秋已涼。寒雁南飛數萬行。
賤妾猶存舊日意。君何無幸不還鄉。

九月季秋秋欲末。狂夫一去獨難活。
願營方便覓歸□。使妾愁心暫時豁。

十月孟冬冬漸寒。為君擣練不辭難。
莫怪裁衣不開領。愁君肌瘦恐嫌寬。

十一月仲冬冬雪寒。戎衣造得數般般。
見今專訪巡邊使。寄向君邊著後看。

十二月季冬冬已極。寒衣欲送愁情逼。
莫怪裁縫針腳粗。為憶啼多竟無力。

○ 十偈辭（讚普滿塔十首）

【 再莊嚴普滿塔六層囊網。別置兩曾板舍。抽換勾欄。及內外泥飾。赤白軟亙等部。計料錢一千五百貫文。奉為□國及六軍萬姓。再修普滿塔開讚。請一人為首。轉化多人。每人化錢十文足陌。謹課偈詞十首。便當疏頭。】

勝事難逢切要知。敢希聰鑒細尋思。
新春法會開張日。四海干戈偃息時。
佛事葺修惟在信。君恩酬報更何疑。
同裝普滿浮圖意。總在微僧十偈詞。

巍峨長惹瑞煙濃。奇絕般輸顯盛蹤。
燦爛金□過百尺。玲瓏枓栱疊千重。
風高佛寺鳴天樂。雪霽神州聳玉峯。
幾度曾登瞻宇宙。一層內禮紫金容。

建立經今二百秋。細尋碑記見因由。
通靈聖跡何方遇。冠古神功沒處求。
歲月漸遙緇侶惜。雨風頻歷信心憂。
殊常勝境摧殘後。滿國人心總願修。

何人逢此不開顏。幾度遨遊意自閒。
裏面覩如千聖窟。外邊看似八珍山。
雲程漸喜將身上。月桂仍疑展手攀。
每度下來回首望。如從天上到人間。

崔嵬霄漢出金輪。雁陣衝來到此分。
勢聳三層百里見。名通十絕八方聞。
窗間客至風難立。影裏僧居日易曛。
經歷歲深徽故暗。再修今遇聖明君。

見說初修羅漢僧。夷門行化顯威神。
連淮接海求梁棟。似電如雷運斧斤。
碑上細微鐫盛事。佛前端正塑全身。
當時寶塔新修日。此會終無見者人。

春天曾上看京華。景行吟情到日斜。
極目樹芳堆錦繡。近城河勢曳雲霞。
簫韶美韻和風散。富貴朱門翠柳遮。
西北凰樓連玉殿。紫雲深處帝王家。

修後經今幾歲華。惡風狂雨莫能遮。
勾欄總落朱膠色。枓栱全消軟亙花。
近日轉加添破碎。是人無不起傷嗟。
講開敢望莊嚴就。全仗梁園百萬家。

至德年修歲月遙。塼階經雨滴來坳。
畫簷壞為多蟲穴。丹雘昏緣足鳥巢。
塵染御書懸戶額。風飄蛛網掛林梢。
今開講會同嚴飾。施利全憑導首抄。

十首詞章讚不周。其如端正更難儔。
高低自有神靈護。晝夜爭無聖眾遊。
樣好已知通國惜。功多須是大家修。
微僧敢勸門徒聽。直待莊嚴就即休。

○ 十恩德（報慈母十恩德十首）

△ 第一懷躬守護恩

說著氣不舒。慈親身重力全無。起坐待人扶。如恙病。喘息麤。紅顏漸覺焦枯。報恩十月莫相辜。佛且勸門徒。

△ 第二臨產受苦恩

今日說向君。苦哉母腹似刀分。楚痛不忍聞。如屠割。血成盆。性命只恐難存。勸君問取釋迦尊。慈母報無門。

△ 第三生子忘憂恩

說著鼻頭酸。阿娘腹肚似刀剜。寸寸斷腸肝。聞音樂。無心歡。任他羅綺千般。乞求母子面相看。只願早平安。

△ 第四咽苦吐甘恩

今日各須知。可憐慈母自家饑。貪餵一孩兒。為男女。母饑羸。縱食酒肉不肥。大須孝順寄將歸。甘旨莫教虧。

△ 第五乳飽養育恩

擡舉近三年。血成白乳與兒餐。猶恐更饑寒。聞啼哭。坐不安。腸肚萬計難翻。任他笙歌百千般。偷眼豈須看。

△ 第六迴乾就濕恩

乾處與兒眠。不嫌污穢及腥膻。慈母臥濕氊。專心縛。怕磨研。不離孩兒體邊。記之慈母苦憂憐。恩德過於天。

△ 第七洗濯不淨恩

除母更教誰。三冬十月洗孩兒。十指被風吹。慈烏鳥。繞林啼。銜食報母來歸。枝頭更教百般飛。不孝也應師。

△ 第八造作惡業恩

為男女作姻。殺個猪羊屈閒人。酒肉會諸親。信果報。下精神。阿娘不為己身。由他造業自難陳。為男為女受沉淪。

△ 第九遠行憶念恩

此事實難宣。既為父母宿因緣。腸肚悉鉤牽。防秋去。往征邊。阿娘魂魄於先。兒身未出到門前。母意過山關。

△ 第十冤憎會憫恩

流淚百千行。愛別離苦繼心腸。憶念是尋常。十恩德。說一場。人聞爭不悲傷。善男善女審思量。莫教辜負阿耶娘。

○ 十無常（調名本意）　十首

每思人世流光速。時短促。人生日月暗催將。轉茫茫。
容顏不覺暗裏換。已改變。直饒便是轉輪王。不免也無常。

傷嗟生死輪迴路。不覺悟。巡環來往幾時休。受飄流。
縱君人世心無善。難勸諫。愚癡不信有天堂。不免也無常。

人間四相行徒見。貴與賤。文才武藝兩般榮。奪人情。
愚癡恣縱身為樂。心喜作。昔時樊噲及張良。不免也無常。

少年英雄爭人我。能繫裹。相呼相喚動笙歌。笑仙娥。
酒席誇打巢雲令。行弄影。及時大是好兒郎。不免也無常。

奪人眼目芙蓉貌。當年少。涼羅冠子鏤金花。掃煙霞。
風流雅醋能行步。巫山女。千金一笑玩春光。不免也無常。

愚人不信身虛幻。得久遠。英雄將謂沒人過。使僂儸。
縱然勸得教歸仰。招毀謗。直須追到閻羅王。不免也無常。

勸君切莫為冤惡。用意錯。些些少少住心頭。結冤讎。
愚情恣縱身無用。如似夢。直饒彭祖壽延長。不免也無常。

經營財寶人生分。須平穩。榮華富貴足資財。宿將來。
聞身強健行檀施。作福利。莫待合眼被分張。不免也無常。

人居濁世逢劫壞。惡世界。星霜暗改幾多時。作微塵。
生居濁世人之苦。須怕怖。饒君鐵櫃穩潛藏。不免也無常。

分明招引經云教。淨土好。論情只是勝娑婆。有彌陀。
直須早作行程路。休遺誤。常知佛國壽延長。決定沒無常。

○ 十種緣父母恩重讚十三首

父母恩重十種緣。第一懷躬受苦難。
不知是男還是女。慈悲恩愛與天連。

第二臨產足心酸。命如草上露珠懸。
兩人爭命各怕死。恐怕無常落九泉。

第三母子足安然。莫忘孝順養殘年。
親情遠近皆歡喜。冤家懷抱競來看。

第四血入腹中煎。一日二升不屢餐。
一年計乳七石二。母身不覺自焦乾。

第五漸漸長成年。愁饑愁渴又愁寒。
乾處常迴兒女臥。濕處母身自家眠。

第六乳哺恩最難。如餳如蜜與兒餐。
母喫家常如蜜味。恐怕兒嫌腥不餐。

第七洗濯不淨衫。腥騷臭穢母向前。
除洗不淨無徧數。尚恐諸人有讒言。

第八為避惡業緣。躬親負重驀關山。
若是長男造惡業。要共小女結成緣。

第九遠行煩惱緣。一回兒出母於先。
父母心中百計較。眼中流淚似如泉。

第十憐憫無二般。從頭咬取指頭看。
十指咬著無不痛。教娘爭忍兩般憐。

憂愁煩惱道場邊。逢人即道損容顏。
且母懷躬十個月。常怕起臥不安然。

兒行千里母行千。兒行萬里母於先。
一朝母子再相見。猶如破鏡卻團圓。

燒香禮拜歸佛道。願值彌勒下生年。
各自虔心禮賢聖。此是行孝本根源。

○ 十空讚（調名本意十一首）

難思努力現真宗。色聲香味染塵蒙。
大般若廣言六百卷。講勸人間多少空。

上論色界諸天子。下至輪王福最雄。
七寶鎮隨千子遶。福盡然知也是空。

三皇五帝立先宗。伏羲少昊與神農。
造化世間多少事。古往今來也是空。

羲之善寫筆神蹤。善財童子世間聰。
多留草創人傳說。世界尋論也是空。

宋玉每每誇端正。西施一笑值千金。
潘安尚總歸於土。美貌尋思也是空。

無鹽貌陋心賢女。說盡漸臺萬萬功。
宣王遂納為皇后。豹變多榮也是空。

漢王項主爭天下。樓煩一喝勢龍鍾。
一朝自剄烏江死。蓋代雄名也是空。

日從東出還西沒。月復西升漸向東。
旦夜暗催人自老。不免無常也是空。

澄澄四海深無底。屹屹須彌不見峯。
一朝劫火三災至。海納須彌也是空。

唯言般若波羅蜜。眾生與佛體性同。
願逢法教開心地。成佛因緣不是空。

萬事從來總是空。如何修道出樊籠。
若戀娑婆濁惡世。猶如花在淤泥中。

○ 求因果息爭　十首

憶惜當時心未悟。萬惡心頭聚。
如今學善減精神。□耎耎如人。
自從禮佛歸香火。絕得爭人我。
受若依依勝得狂。自己審思量。

太硬太剛全易折。枉用斤頭鐵。
何如和和少添剛。輭硬恰相當。
徧見豪強爭意氣。全是凡夫智。
不能方便體圓融。剛強作悤悤。

父母髮膚何要毀。只為無明嘴。
結終兩個競虛空。相罵不成功。
一身被毀猶尚可。父母何愆過。
祖父先靈作罵門。被毀失精神。

惡口穢言相點污。出口難申吐。
親情中內嬾聽聞。著戁見他人。
假如有理教申雪。一一當頭說。
也莫言詞抑壓人。閃賺自家身。

不能忍辱經官斷。不是嘍囉漢。
因何潑口罵尊親。笑煞四邊人。
世間好事無心學。志老無知別。
出語爭強說是非。人我競相欺。

自若敬他還自敬。大智菩提性。
若也欺他也自欺。料算沒便宜。
豪強之人風火性。愛共人爭競。
等閒村戇便爭論。追領入公門。

無理有錢多破用。官典相原縱。
有理無錢喫棒人。自損自家身。
根本兩家全是可。只是爭人我。
村戇終當不肯休。經縣又經州。

枷禁日多全不問。錢物消磨盡。
爭禁煩惱賭牛知。□□□□□。
多言多語多有過。多事多饒禍。
少禍無過少發言。少事少因緣。

煞縛熟持三五度。也合知甘苦。
累經著棒更賠錢。漸漸輭如綿。
識字少年抄取讀。長智多風俗。
總是南宗內教言。原自善根源。

不學之人無心照。見說何方笑。
學者專加女角心。欽敬重如金。
多饒不共人爭競。忍辱修心性。
萬般千種發狂心。收在總持林。

○ 求因果（修善十一首）

□□□□□□□。□□□□□。
□□□□□□□。只為求因果。
今生修得累生求。須上涅槃樓。

日日搥鐘吹法蠡。修善意輕羅。
一前一步踏蓮窠。諸佛競來過。
此是上方行步處。識者皆來聚。
下界凡夫路得麼。修善最嘍囉。

有福之人登彼岸。免受三途難。
無福之人被棄遺。未有出緣期。
努力回心歸善道。地獄無人造。
輪迴煩惱作菩提。生死離阿鼻。

普勸閻浮世界人。修善莫因循。
切須欽敬自家身。莫遣受沉淪。
今生果報前生種。慚愧生珍重。
來生更望此生身。修取後來因。

一失人身萬不復。墮在三途獄。
萬般千種受災殃。痛苦徹心腸。
在生不覺分毫善。惡事專心羨。
死後輪迴受苦忙。自作自身當。

勸君努力自修行。離卻淤泥坑。
守軌貪生戀世榮。究竟有何成。
世榮雖好還生老。終是輪迴道。
學善修禪離死生。諸佛會中行。

勸善比來無惡意。學取如來智。
同向菩提會裏行。清淨了無生。
但知學善莫狐疑。生死與君期。
改除三毒變慈悲。諸佛當時知。

十惡不生名十善。便是如來見。
忍辱包含並總齊。便是佛菩提。
上十二千人眾悟。識佛知門戶。
掃灑堂中修善臺。清淨沒塵埃。

有福之人拱著手。衣食原來有。
無福之人終日忙。少食沒衣裳。
今生受苦猶常可。修取來生果。
如今不解禮當陽。累劫受災殃。

怕罪之人心改變。□惡回為善。
故犯之人不避殃。自作自身當。
自從發意禮南宗。終日用心功。
一法安心萬法通。無不盡消溶。

見說善言並善語。志意思惟取。
耳中聞惡便佯聾。走過疾如風。
今生得達菩提岸。慚愧無頭畔。
愧要中心作佛人。教得善緣因。

○ 求因果（孝義十首）

一一勸君學好事。孝義存終始。
立身禮讓最為先。每事學周旋。
學取每常存義禮。好事人皆美。
不得摴蒲學賭錢。非道沒良賢。

徧見賭錢無利益。枉費人功力。
曉夜驅驅不得眠。一調捨家緣。
針頭拾得鋤頭擲。終是無成益。
數回賭得這回輸。少智沒盈餘。

癡心只擬贏千百。福命何曾得。
日深月久費功夫。錢物又原無。
徧見賭錢還賭命。幾個心平正。
至親骨肉共鋪攤。遍伐也相謾。

鬭打兩家因此起。各說強詞理。
忽然村戇不平安。便被兩般看。
既有閒功學好事。日夜看文字。
讀取先賢內教書。無價碎真珠。

更有三端並六藝。廣學多周被。
因何我慢學摴蒲。虛使用功夫。
詞中奉勸苦丁寧。有耳總須聽。
只恐當年小後生。學道切須平。

侍奉尊親及父母。不得辭辛苦。
急須勾當作家生。和慎樂轟轟。
大家處分便須行。每事莫相爭。
喏諾齊恭禮莫虧。一一懼嚴威。

侍奉比來居左右。索喚專祗候。
假如出去疾來歸。咨告父娘知。
兄友弟恭存禮義。每事無難易。
父慈子孝說言同。和順好家風。

好即同衣無不恥。大家無揀彼。
上和下睦總隨從。無事不通同。
與人交道通還往。先問家尊長。
不得迷頭自意專。私為不周旋。

曾聞父在觀其志。孝義存終始。
百年好惡自家看。每事要周旋。
養子自知身不孝。不是如今道。
切須欽敬自家身。孝養要恭勤。

見其壽考要歡喜。終始供甘美。
見其衰老病來侵。爭得沒愁心。
父母年老皮肉薄。□□筋衰弱。
眼暗多饒耳又聾。白髮損形容。

○ 求因果（悌讓四首）

姊妹兄弟如手足。斷卻難相續。
共汝同胞骨肉連。爭得不心歡。
長如今生身強健。兄弟勤相見。
一朝生命掩黃泉。難得再團圓。

徧見今時少識智。迷上更加騃。
自家骨肉也相欺。恩義不相知。
彼此不能相忍耐。小事翻為大。
為尊人我競相欺。禮度失尊卑。

如此見知全是錯。骨肉原看惡。
何如禮讓不須爭。恩義亦連生。
恩從上報兄饒弟。禮讓多周備。
義從下起弟饒兄。至老不相爭。

恆山四鳥同窠養。羽翼皆成長。
臨時隊散各東西。長□不能飛。
空裏盤旋三五轉。追□□攀戀。
悲鳴慘見哭聲悽。不忍當頭飛。

○ 求因果（真悟八首）

千經萬教分明說。善惡同增減。
救度閻浮大地人。幾個是心真。
悟人見說生迴向。志意求無上。
莫似從前蹭蹬行。有眼恰如盲。

貪戀火宅不性悟。終日居迷路。
聞其善事卻沉吟。地獄淪加深。
詞中莫怪苦丁寧。佛法沒人情。
任你愚人聽不聽。悟者自心明。

迷者用心諸處覓。費卻千車力。
不知身內有如來。門戶不曾開。
佛即是人人是佛。識取真假物。
即冰是水水為冰。何處認疏親。

迷即眾生悟是佛。能出或能沒。
慧日消除凍水冰。本性湛然凝。
佛即喻如冰水智。智者還如委。
迷人心地得星星。回暗卻為明。

迷者不知身是佛。惡想何曾沒。
悟人教道學無為。猶自智狐疑。
眼見光花諸色相。便即生迴向。
不解回心但執迷。任性走東西。

悟者自身修個性。比來學究竟。
用心灑掃一間房。清寂涅槃堂。
上下空閒無一物。即見當陽佛。
金火銀爐燒寶香。經教在傍廂。

性悟不愁衣食薄。終日心頭樂。
本性原來好唱歌。心裏念彌陀。
自從尋覓善根由。萬事總虛休。
離居火宅沒憂愁。常樂在心頭。

迷人終日愁衣食。費卻千車力。
悟來誰肯受艱辛。憂道不憂貧。
前生種得今生福。富貴多財祿。
今世還修來世因。預辦不貧人。

○ 求因果（苦學二首其一）

志心苦學志心求。見性大修由。
因循過日累生休。虛度數十秋。
此是菩提真種子。救度人生死。
今生修得累生收。福慧不能休。

○ 求因果（苦學二首其二）

大郎雖然不識字。曉會天下事。
生生世世說真言。妙法聽幽玄。
見性得超三界外。諸佛為期會。
志心修道得生天。地獄永無緣。

○ 千門化（化三衣七首）

【 側吟□當星月護含生。恰到秋深愴客情。雨漏再尋金口教。洪衢親許謁時人。千般瑣細階前說。一種微言砌畔呈。退故嫌生箱捧出。願同山嶽與滄溟。】
【 平吟丱歲離家如幻化。不樂聚沙騎竹馬。幸因雪嶺得為僧。寒衣佛敕千門化。】

三冬月。九旬罷。護戒金園僧結夏。
賞勞施設律留文。三衣佛敕千門化。

久吟經。坐深夜。蟋蟀哀鳴吟砌下。
蟬聲早響詣朱門。三衣佛敕千門化。

覩碧天。珠露灑。顆顆枝頭蜜懸掛。
月冷風高漸漸涼。三衣佛敕千門化。

雁來新。燕去也。獨對孤燈嘆福寡。
漸掩茅房下翠微。三衣佛敕千門化。

戀煙蘿。不欲捨。只為嚴霜彫葉下。
秋來未有禦寒衣。加提佛敕千門化。

入王城。投長者。願鑒野僧相懇話。
不因五利佛留文。緇徒爭敢千門化。

雖是僧。性閒暇。唯有炎涼未免也。
除非證果離胞胎。這回不向千門化。

【 側吟佛留明教許加提。受利千門正是時。兩兩共吟金口偈。三三同演梵音詩。暫離峯頂巡朱戶。略出雲房下翠微。送福吟經今日至。願開恩惠賞加提。】

○ 驅催老（調名本意五首）

【 且人生一世。喻若漂蓬。貴賤雖殊。無常一概。上自帝王。下及庶民。富貴即有高低。無常且還一種。故無常經云。上生非想處云云。】

上三皇。下四皓。番岳美容彭祖少。
將謂紅顏一世中。也遭白髮驅催老。

文宣王。五常教。誇騁文章麗詞藻。
將謂他家得久長。也遭白髮驅催老。

說西施。妲己貌。在日紅顏誇窈窕。
只留名字在人間。也遭白髮驅催老。

或是僧。或是道。清淨蓮臺持釋教。
將謂無常免得身。也遭白髮驅催老。

或經營。或工巧。文樣尖新呈妙好。
假饒富貴似石崇。也遭白髮驅催老。

○ 先祗備（聞健先祗備六首）

枉施為。沒計避。一點點冤家相逢值。
所以如來勸世人。不如聞健日先祗備。

望兒孫。囑神鬼。把閻王㡠子千回跪。
直饒你跪得一千雙。不如聞健日先祗備。

望兒孫。趁燒紙。相共冥間出道理。
賊過後張弓虛費工。也不如聞健先祗備。

望兒孫。行孝義。報塞我一生錯使意。
饒你報塞總無騫。也不如聞健先祗備。

望兒孫。羞飯味。累七修齋兼遠忌。
饒你累七總周旋。也不如聞健先祗備。

望兒孫。行施捨。鑄像寫經虛相為。
饒你鑄得一千軀。也不如聞健先祗備。

○ 證無為（太子讚二十七首）

聽說牟尼佛。初學修道時。歸宮啟告父王知。道我證無為。

太子初學道。曾作忍辱仙。五百外道廣遮攔。修道幾經年。

金錢不自用。買花獻佛前。瓶中湧出五枝蓮。仙人生喜歡。

阿藍從城出。仙人速近前。買花設誓捨金錢。願得宿因緣。

將花供養佛。兩枝在肘邊。光明毫相照諸天。法雨潤心田。

好道變泥水。如來湧清泉。付法掩泥不將難。受記結因緣。

太子生七日。摩耶欲歸天。姨母收養經七年。六藝有三端。

恩養親生子。七歲成文章。六藝周備體無常。生死難抵當。

婚娶年十八。嬪后與耶輸。更加婇女二千餘。美貌世間無。

太子無心戀。笙歌不樂觀。惟留娛樂意忡忡。只欲遊四門。

東門見老病。南門見患人。西門見死醜形容。北門見真僧。

袈裟常掛體。瓶鉢鎮隨身。常念彌陀轉法輪。救度世間人。

作瓶來下界。太子乘朱鬃。宮人美女一叢叢。太子出樊籠。

耶輸焚香火。太子設誓言。三世共汝結姻緣。背我入雪山。

不念買花日。奉獻釋迦前。買花設誓捨金錢。言約過百年。

作女如花捺。百國大王求。誓共太子守千秋。同衾亦同丘。

雪山成正覺。教我沒依頭。看花腸斷淚交流。榮華一世休。

車匿別太子。來時行怱怱。耶輸雙手抱朱鬃。聖凡何處容。

車匿報耶輸。太子雪山居。路遠人稀煙火無。修道甚清虛。

寂淨青山好。猛獸共同緣。崚嶒石閣與天連。藤蘿繞四邊。

孤山高萬仭。雪嶺入層霄。寒多樹葉土成條。太子樂逍遙。

雪山嵯峨峻。崚嶒□□□。石壁重重近天河。險峻沒人過。

千年舊雪在。溪谷又冰多。草木崚嶒掛綠蘿。石壁險嵯峨。

雪嶺南面峻。太子坐盤陀。六賊翻作六波羅。修道苦行多。

只見飛蟲過。夜叉萬餘多。石壁斑點繡紋窠。樹動吹法螺。

嶺上煙雲起。散蓋覆山坡。彩畫石壁奈人何。太子出娑婆。

唯留三乘教。悟者向心求。但行如是捨凡流。成佛是因由。

○ 證無為（歸常樂九首）

金色三十二。八十相好圓。誓於苦海作舟船。運載得生天。

十二部諸經讚。流在閻浮間。明人速悟轉讀看。盡得出三關。

正向閻浮化。波旬請涅槃。口中發願不為言。臥在跋提邊。

慈父雙林滅。魔強轉更圓。眾生苦海入本源。誰是救你愆。

佛則歸圓寂。何日遇法山。猶如孩子沒耶娘憐。宿在苦海邊。

悟則歸常樂。住在法王家。一乘深法沒攔遮。樂者請除邪。

七祖遇曹溪。傳法破愚迷。暗傳心地證菩提。愚者沒泥黎。

明燈照裏燃。說者便升遷。修行潔淨果周圓。必定往西天。

時當第五百。邪法現人間。眾生命盡信邪言。不解學參禪。

○ 證道歌（道不貧二首）

窮釋子。口稱貧。實是身貧道不貧。貧即身常被縷褐。道即心藏無價珍。
無價珍。用無盡。隨物應時時不吝。六度萬行體中圓。八解六通心地印。

○ 楊柳枝（老催人）

春去春來春復春。寒暑來頻。月生月盡月還新。又被老催人。
只見庭前千歲月。長在長存。不見堂上百年人。盡總化微塵。

○ 歌樂還鄉（調名本意）

匈奴擾亂四方。丈夫按劍而王。鐵衣年年不脫。龍馬歲歲長韁。
腰間寶劍長拔。手裏遮月恆張。一去掃除蕩陣。為須歌樂還鄉。

○ 行路難第五(無心律存十二首，第一至第四原本全闕)

君不見。無心□□□。【闕】希承授記音。幸願唯須棄狂藥。無勞空方□□□。如如非有非不有。動念即是為魔侵。
行路難。行路難。無心甚清高。一切諸法如陽炎。何須學□□□□。

君不見。無心無自他。法界虛融□□□。
和乃無和無彼此。得一即汎法流河。一亦非一纏□□。□□□一轉生多。為滅一多之邪見。故說般若修多羅。□□虛融同一海。緣起猶如海上波。波□□□□□□。□□□淨本同窠。勸君迷路諸人□。□□□□□□□。若也忘懷絕諸見。便能樹下證彌陀。
行路難。行路難。無心甚洹洹。君等若其不信者。□□□□□□□。

君不見。無心甚微細。□□□□□□□。
□□虛通唯一心。一心非心乃真諦。真諦□□□□□。為許癡計之所眯。八難三途□□□。□□□□□□□。□□□□想睡者。於中自□□□□。□□□□□□□。□□□□登真□。□□□□□□□。勿更懷疑自沉滯。□□□□□□□。□□□□□羈制。
行路難。行路難。無心□□□。□□□□□□□。□□失路漫西東。

君不見。無心□□□。非無非有絕稱量。
一切虛融□□□。□□□無□□□。□□起滅如影響。影響非□□□□。慮誰非真如幻夢。幻夢非斷復非常。可□□□□覺等。採花拔刺浪栖遑。詎解忘懷絕諸見。□□之理自然彰。大聖悟此稱真覺。八風五欲不能當。如來無心得自在。所以號為諸法王。
行路難。行路難。無心空□□。和氏連城非不美。所歎唯逢楚國人。

君不見。無心無楷約。小智下愚難準度。
昔日教人練八齋。今乃自身行十惡。惑者見之言是謬。達士了然恆不錯。見善見惡本由心。不□□□□所作。於箇善惡纔興念。即是煩惱深基腳。迷人空裏漫尋花。終日驅驅自纏縛。若悟此中深趣者。觸處朗然無所著。自在猶如不繫舟。得勝逍遙甚清廓。
行路難。行路難。無心無謬失。善□□□空裏花。那能捨一而求一。

君不見。無心□所見。萬法混齊忘貴賤。
法性虛融徧十方。十方非徧非不徧。法本不生亦不滅。如幻如夢因緣□。□□之法離有無。迷者於中生著戀。豈悟本來非異體。連羣總入魔王罥。大聖弘誓起慈悲。鹿野園中演花線。示善示惡令修捨。蓋是揚棄權方便。若於此教執不移。何殊狗逐雷聲轉。
行路難。行路難。無心妙且深。歎許守相迷人輩。爭採黃葉棄真金。

君不見。無心之大施。曠然忘懷絕衰利。
隨緣聚散任五家。不計彼此之差二。開門任取不為限。緣起即住非關自。三事由來不預懷。豈簡福田之漸次。一切無求無所欲。任運無施無不施。無心之心超世間。故得稱為施中至。無心之心通法界。法界平等非殊異。若能悟此一體檀。即是無礙檀那地。
行路難。行路難。無心甚奇特。不見福田之是非。深達無利無功德。

君不見。無心大木叉。絕慮忘懷超正邪。
無心之心無異體。法界虛通混一家。十惡十善源無異。八邪八正本非差。迷人邪相隨心執。猶如空裏簡狂花。流浪輪迴曾不悟。躭荒五欲著驕奢。大聖弘慈巧方便。制諸律戒設開遮。余今既學無心律。超過彼律出塵沙。安能更學聲聞志。狹小門內顧羊車。

行路難。行路難。無心甚微細。制戒本意為防心。非有心人何所制。

君不見。無心之大忍。埋名晦迹殊幽隱。
灰心訥辨示愚庸。閉智塞聰韜銳敏。曠然忘懷絕彼此。苦對怨憎自平泯。侵陵逼惱若空花。空花無實無根本。罵辱譏訶如影響。影響何曾有虧損。但能朗然無所緣。一切忍行無不盡。贈言同志諸人輩。幸勿空中浪生憤。若悟此身同化人。煩惱魔軍自然殞。
行路難。行路難。無心百事好。無心無礙若虛空。知復何人能觸惱。

君不見。無心之大勤。絕思絕念始殷殷。
殷殷無念無不念。無念無勤無不勤。如盲對色不見見。如聾遇響不聞聞。法性本來恆寂滅。迷者生心存所存。栖遑遶塔求功德。晝夜辛苦事云云。豈悟所作唯迷倒。乃更深機生死根。修善雖言得勝果。地獄天堂恆對門。唯有不念歸真寂。魔王卷迹自亡魂。
行路難。行路難。深是難思法。迷人夢裏見三祇。學者那應超九劫。

君不見。無心之大禪。無緣無相離中邊。
無相非相非無相。無緣非緣非不緣。冲徽寂寞同真際。虛凝冥杳契幽玄。超過一切諸三昧。乃號無名無礙禪。若人離念深通達。判知五欲不能牽。五欲之中能自在。即是摩訶第一仙。寄語恓遑窮子輩。入於父舍直來前。勿怖威嚴便自鄙。淤泥之內乃生蓮。
行路難。行路難。無心甚高良。既得幸承慈父命。那更窺覦除糞行。

君不見。無心之大慧。廓廓落落無邊際。
無礙虛融離有無。微妙疏通含一切。一切疏通忘彼此。如如平等論非是。非是是是號空空。空空亦空乃法爾。法爾空空無他自。慧眼明照恆不二。不二無知無不知。無知不知稱大智。大智非明非不明。不明非明無明明。無明之照不照照。不照之照乃無生。
行路難。行路難。無心甚清泰。涅槃生死不關懷。蕩蕩如空無罣礙。

○ 行路難（共住修道八首）

【 貴賤等蒙禪師說偈。兼與五更轉。把得尋思。即愛慕禪師。不知為計。留得共住修道。貴賤等各自思維。各作行路難一首。】

丈夫恍忽憶家鄉。歸去來。歸去從來無所住。來去百過空來去。不見一個舊住處。住處皆是枷鎖紐。勸君學道須避就。法界平等一如如。理中無有的親疏。（君不見。行路難。行路難。道上無蹤跡。）

始知虛空以為屋宅。大地以為牀席。水火畢竟相隨。如風無有蹤跡。合即五家共一，離散各不相知。既知自身狀跡。何處更有諸親。

父母皆從貪嗔癡愛生我。祖父先是二十五有眷屬。原是色聲香味觸。妻兒即是色境五欲。萬法畢竟相隨。微塵以為同學。

眾生大大癡。不肯著。如來衣。常臥無明被。昏昏長夜睡。念念求財色。不覺死時至。空手入三途。何期悔來此。

眾生常被色財纏縛。沒溺愛河。沉淪生死。處處經過。八風常動。六識昏波。常念五欲。不念彌陀。　生天無分。地獄對門。循環六道。回換萬身。欲得學道。須捨冤親。

常捏龜毛為罝網。磨鍊兔角作刀槍。大悲澤裏網得鹿。鐵圍山中捕得羊。　白牛駕車來運載。乾闥婆城中作宴會。二乘門外不忍看。菩薩端坐意氣大。
辟支四果心生疑。聲聞緣覺無所知。修道若達此法門。始能行得大慈悲。

慈悲度脫諸眾生。先須持戒不殺生。殺生偷盜皆計罪。地獄門前專相待。不見一法成。亦無一法壞。逆順平等一如如。是故名為大丈夫。

身騎精進。忍辱作鞍轡。持戒作槍旛。慈悲為將帥。手把禪定弓。身破三十六軍賊。獲得菩提勳。無心是官職。差作巡境使。四方和六賊。大丈夫自恨無道德。虛食信施供。假名入山谷。忽若得道果。歷劫相撈摝。欲得學無為。常須三不足。

○ 酒泉子（犯皇宮）

每見惶惶。隊隊雄軍驚御輦。驀街穿巷犯皇宮。祗擬奪九重。
長槍短劍如麻亂。爭奈失計無投竄。金箱玉印自攜將。任他亂芬芳。

○ 酒泉子（裴氏暉威）

砂多泉頭。伴賊寇槍張怒起。語報恩住裴氏暉威。【下闕】

○ 酒泉子（詠劍）

三尺青蛇。斬新鑄就鋒刃剛。沙魚裹欛用銀裝。寶現七星光。
曾經長蛇偃月陣。一徧離匣神鬼遁。鴻門會上佑明王。勝用一條槍。

○ 酒泉子（詠馬）

紅耳薄寒。搖頭弄耳擺金轡。曾經數陣戰場寬。用勢卻還邊。
入陣之時。汗流似血。齊喊一聲而呼歇。但則收陣卷旗旛。汗散卸金鞍。

○ 何滿子辭（長城俠客四首）

半夜秋風凜凜高。長城俠客逞雄豪。手執鋼刀利如雪。腰間恆掛可吹毛。

秋水澄澄深復深。喻如賤妾歲寒心。江頭寂寞無音信。薄暮惟聞黃鳥吟。

城傍獵騎各翩翩。側坐金鞍調馬鞭。胡言漢語真難會。聽取胡歌甚可憐。

金河一去路千千。欲到天邊更有天。馬上不知時曆變。回來未半早經年。

○ 杖前飛（馬毬五首）

時仲春。草木新。□初雨後路無塵。
林間往往臨花馬。樓上時時見美人。

青一隊。紅一隊。敲磕玲瓏得人愛。
前回斷當不贏輸。此度若輸後須賽。

脫緋紫。著錦衣。銀鐙金鞍耀日暉。
場裏塵飛馬飛去。空中毬勢杖前飛。

毬似星。杖如月。驟馬隨風直衝穴。
□□□□□□□。□□□□□□□。

人衣濕。馬汗流。傳聲相問且須休。
或為馬乏人力盡。還須連夜結殘籌。

○ 南歌子（對尊顏）

獲幸相邀命。攀連坐未閒。卑微得接對尊顏。今日同□□□。□□□□□。

○ 南歌子（心自偏）

爭不教人憶。怕郎心自偏。近來聞道不多安。夜夜夢魂間錯。往往到君邊。
白日長相見。夜頭各自眠。終朝盡日意懸懸。願作合歡裙帶。長繞在你胸前。

○ 南歌子（消暑）

楊柳連隄綠。櫻桃向日紅。□吟迎氣陌秋風。滿院殘花梜竹。緩緩脫簾櫳。
荷葉排青沼。雲峯簇碧空。舉杯搖扇畫堂中。時聽笙歌消暑。思無窮。

○ 南歌子（獎美人）

翠柳眉間綠。桃花臉上紅。薄羅衫子掩酥胸。一段風流難比。像白蓮出水中。

○ 南歌子（賞春）

雪消冰解凍。煙凝地發萌。綠楊紅藥兩分明。萬戶千門。春色漸舒榮。
忽覩雙飛燕。時聞百囀鶯。日惠處處管絲聲。公子王孫。賞玩惜芳情。

○ 南歌子（長相憶二首）

夜夜長相憶。知君思我無。繡幃紅褥玉人舖。深夜不來歸舍。薄情是我夫。

漫畫眉端柳。虛勻臉上蓮。知他心在阿誰邊。天天天□□□。因何用意偏。

○ 南歌子（風情問答二首）

斜隱朱簾立。情事共誰親。分明面上指痕新。羅帶同心誰綰。被甚人踏破裙。
蟬鬢因何亂。金釵為甚分。紅妝垂淚憶何人。分明殿前實說。□□莫沉吟。

自從君去後。無心戀別人。夢中面上指痕新。羅帶同心自綰。被猻兒踏破裙。
蟬鬢朱簾亂。金釵舊股分。紅妝垂淚哭郎君。妾似南山松柏。無心戀別人。

○ 南歌子（風流壻）

悔嫁風流壻。風流無準憑。攀花折柳得人憎。夜夜歸來沉醉。千聲喚不應。
回覰簾前月。鴛鴦帳裏燈。分明照見負心人。問道些須心事。搖頭道不曾。

○ 孝順樂（調名本意十二首）

人生一世大堪傷。浮生如似電中光。
道場今日苦相勸。是須孝順阿耶娘。

起初第一是懷胎。阿娘日夜數般災。
日夜只憂分離去。思量爭不淚漼漼。

第二臨產更艱辛。須臾前看喪其生。
好惡只看一晌子。思量爭不鼻頭辛。

第三生子得身安。多般苦痛在身邊。
眼見孩兒生草上。阿娘歡喜□百般。

第四咽苦更難言。驅驅育養轉加難。
好物阿娘不喫□。調和香餌與兒餐。

就中第五更難陳。阿娘日夜受殷勤。
勝處安排與兒臥。心中猶怕凍兒身。

洗濯第六遇天寒。腥膿不淨阿娘看。
十指凍來擬欲落。阿娘日夜轉焦乾。

須臾第七又悽惶。三年乳哺痛悲傷。
吐熱免寒檯舉大。爭令辜負阿耶娘。

苦哉第八長成人。殺害命禍□姻親。
兒大長成娶新婦。女還長大送他門。

遠行第九切心酸。兒行千里母心牽。
只見母心隨兒去。不見兒身在母前。

第十男女不思量。高言忤逆阿耶娘。
約束將來盡不肯。曾參日夜淚千行。

並勸面前諸弟子。是須孝順阿耶娘。
願得今生行孝道。□□□□□□□。

○ 虞美人（海棠開二首其一）

東風吹綻海棠開。香麝滿樓臺。香和紅豔一堆堆。又被美人和枝折。綴金釵。

○ 虞美人（海棠開二首其二）

金釵頭上綴芳菲。海棠花一枝。剛被蝴蝶遶人飛。拂下深深紅蕊落。污奴衣。

○ 浣溪沙（不忘恩）

結草銜珠不忘恩。些些言語莫生嗔。比死共君緣外客。悉安存。
百鳥相依投林宿。道逢枯草再迎春。路上共君先下拜。遇藥傷蛇口含真。

○ 浣溪沙（五陵懇切二首其一）

麗質紅顏越眾希。素胸蓮臉柳眉低。一笑千花羞不坼。嬾芳菲。
□□□□□□□。□□□□□□□。偏引五陵思懇切。要君知。

○ 浣溪沙（五陵懇切二首其二）

髻綰湘雲淡淡妝。早春花向臉邊芳。玉腕慢從羅袖出。捧杯觴。
纖手令行勻翠柳。素咽歌發繞雕梁。但是五陵爭忍得。不疏狂。

○ 浣溪沙（使風行）

一隊風來一隊塵。萬里迢迢不見人。隄上無水受卻□。使風行。
□山不□□鳥遠。□到□大□□□。□□□□長樂阪。□□□。

○ 浣溪沙（厭良賢）

捲卻詩書上釣船。身披蓑笠執魚竿。棹向碧波深處去。幾重灘。
不是從前為釣者。蓋緣時世厭良賢。所以將身巖藪下。不朝天。

○ 浣溪沙（合郡人心）

好是身霑聖主恩。紫襴初降耀朱門。合郡人心咸喜賀。拜聖君。
竭節盡忠扶社稷。指山為誓保乾坤。看著風前雙旌擁。賀明君。

○ 浣溪沙（問江湖二首）

浪打輕船雨打篷。遙看篷下有漁翁。莎笠不收船不繫。任西東。
即問漁翁何所有。一壺清酒一竿風。山月與鷗長作伴。五湖中。
一陣風起吹黑雲。船車撩亂滿江津。浩涆洪波長水面。浪如銀。
即問長江來往客。東西南北幾時分。一過教人腸欲斷。況行人。

○ 浣溪沙（山頭水道）

忽見山頭水道堙。鴛鴦環甲被金鞍。馬上彎弓搭箭射。塞門看。
為報乞寒王子大。胭脂山下戰場寬。丈夫兒出來須努力。覓取策三邊。

○ 浣溪沙（幽境）

雲掩茅亭書滿牀。冰川松竹自清涼。幽境不曾凡客到。豈尋常。
出入每教猿閉戶。回來還伴鶴歸裝。閒至碧溪垂釣處。月如霜。

○ 浣溪沙（志不迷）

八十頹年志不迷。一竿長地坐磻溪。釣□□□□□□。□清時。
直道守遲頻負命。子鱗何必用東西。我不□□□□□。□□□。

○ 浣溪沙（是船行）

五兩竿頭風欲平。張帆舉棹覺船行。柔艣不施停卻棹。是船行。
滿眼風波多戰灼。看山恰似走來迎。子細看山山不動。是船行。

○ 浣溪沙（海燕）

海燕喧呼別綠波。雙飛迢遰歷山河。堅志一心思舊主。壘新窠。
出入豈曾忘故室。往來未有不經過。辭主南歸聲切切。感恩多。

○ 浣溪沙（為君王）

卻掛綠襴用筆章。不藉你馬上弄銀槍。罷卻龍泉身解甲。學文章。
你取硯筒濃捻筆。疊紙將來書兩行。將向殿前報消息。也是為君王。

○ 浣溪沙（獻大賢）

喜覩華筵獻大賢。歌歡共過百千年。長命杯中傾綠醑。滿金船。
把酒願同山岳固。昔人彭祖等齊年。深謝慈憐兼奬飾。獻羌言。

○ 浣溪沙（萬里迢停）

萬里迢停不見家。一條黃路絕鳴沙。自憶家鄉心意亂。日長斜。
海水親圌來往□。遠聞孤雁轉思多。惆悵年年歸北路。曲子催送浪淘沙。

○ 浣溪沙（遠客思歸）

玉露初垂草木彫。雁飛南去燕離巢。寸步如同雲水隔。月輪高。
遠客思歸砧杵夜。庭前□葉墮銀篠。蟋蟀哀鳴階砌下。恨長宵。

○ 浣溪沙（開園穿池）

山後開園種藥葵。洞前穿作養生池。一架嫩藤花簇簇。雨微微。
坐聽猿啼吟舊賦。行看燕語念新詩。無事卻歸書閣內。掩柴扉。

○ 浣溪沙（黃鶯）

一隻黃鶯薄天飛。空中羅網嗟長懸。喚取家中好恩眷。歎人言。
高意郎君勞□□。忽然得奪旋高天。悔不當初人心負。□你兩個沒因緣。

○ 內家嬌（御製林鍾商內家嬌長降仙宮）

兩眼如刀。渾身似玉。風流第一佳人。及時衣著。梳頭京樣。素質豔麗青春。善別宮商。能調絲竹。歌令尖新。任從說洛浦陽臺。謾將比並無因。
半含嬌態。逶迤緩步出閨門。搔頭重慵憁不插。□□□□。□□□□□□。只把同心。千徧撚弄。來往中庭。應長降王母仙宮。凡間略現容真。

○ 內家嬌（應奉君王）

絲碧羅冠。搔頭綴髻。寶妝玉鳳金蟬。輕輕敷粉。深深長畫眉綠。雪散胸前。嫩臉紅脣。眼如刀割。口似朱丹。渾身掛異種羅裳。更熏龍腦香煙。
屐子齒高。慵移步兩足恐行難。天然有□□靈性。不娉凡間。教招事無不會。解烹水銀。鍊玉燒金。別盡歌篇。除非卻應奉君王。時人未可趨顏。

○ 山僧歌（獨隱山）

閒日居山何似好。起時日高睡時早。山中軟草以為衣。齋餐松柏隨時飽。
臥巖龕。石枕腦。一抱亂草為衣襖。面前若有狼藉生。一陣風來自掃了。
獨隱山。實暢道。更無諸事亂相撓。

○ 山花子（難期會）

去年春日長相對。今年春日千山外。落花流水東西路。難期會。
西江水竭南山碎。憶得終日心無退。當時只合同攜手。悔□□。

○ 鵲踏枝（他邦客）

獨坐更深人寂寂。憶念家鄉。路遠關山隔。寒雁飛來無消息。教兒牽斷心腸憶。
仰告三光珠淚滴。教他耶娘。甚處傳書覓。自歎宿緣作他邦客。辜負尊親虛勞力。

○ 鵲踏枝（征夫早歸）

叵奈靈鵲多瞞語。送喜何曾有憑據。幾度飛來活捉取。鎖上金籠休共語。
比擬好心來送喜。誰知鎖我在金籠裏。欲他征夫早歸來。騰身卻放我向青雲裏。

○ 長安辭（來生得見五臺山四首）

天長地闊杳難分。中國眾生不可聞。
長安帝德承恩報。萬國歸投拜聖君。

漢家法用令章新。四方取則玉華吟。
文章繹絡如流水。白馬馱經即自臨。

故來行險遠尋求。誰謂明君不暫留。
修身不避關山苦。學問仍須度百秋。

誰知此地卻回還。淚下沾衣不覺斑。
願身死作中華鬼。來生得見五臺山。

○ 長相思（三不歸三首）

估客在江西。富貴世間稀。終日紅樓上。□□舞著辭。
頻頻滿酌醉如泥。輕輕更換金巵。盡日貪歡逐樂。此是富不歸。

旅客在江西。寂寞自家知。塵土滿面上。終日被人欺。
朝朝立在市門西。風吹□淚雙垂。遙望家鄉腸斷。此是貧不歸。

作客在江西。得病臥毫釐。還往□消息。看看似別離。
村人曳在道傍西。耶娘父母不知。身上剟牌書字。此是死不歸。

○ 歸去來（寶門開六首）

歸去來。寶門開。正見彌陀昇寶座。菩薩散花稱善哉。稱善哉。

寶林看。百花香。水鳥樹林念五會。哀婉慈聲讚法王。讚法王。

共命鳥。對鴛鴦。鸚鵡頻伽說妙法。恆歎眾生住苦方。住苦方。

歸去來。離娑婆。常在如來聽妙法。指授西方是釋迦。是釋迦。

歸去來。見彌陀。今在西方現說法。拔脫眾生出愛河。出愛河。

歸去來。上金臺。勢至觀音來引路。百法明門應自開。應自開。

○ 歸去來（歸西方讚十首）

歸去來。誰能惡道受輪迴。且共念彼彌陀佛。往生極樂坐花臺。

歸去來。娑婆世境苦難裁。急手專心念彼佛。彌陀淨土法門開。

歸去來。誰能此處受其災。總勸同緣諸眾等。努力相將歸去來。且共往生安樂界。持花普獻彼如來。

歸去來。生老病死苦相催。晝夜須勤念彼佛。極樂逍遙坐寶臺。

歸去來。娑婆苦處哭哀哀。急須專念彌陀佛。長辭五濁見如來。

歸去來。彌陀淨剎法門開。但有虛心能念佛。臨終決定坐花臺。

歸去來。晝夜唯聞唱苦哉。努力迴心歸淨土。牟尼殿上禮如來。

歸去來。娑婆穢境不堪停。急手須歸安樂國。見佛聞法悟無生。

歸去來。三途地獄實堪憐。千生萬死無休息。多刼常為猛焰燃。聲聲為念彌陀號。一時聞者坐金蓮。

歸去來。刀山劍樹實難當。飲酒食肉貪財色。長刼將身入鑊湯。不如西方快樂處。永超生死離無常。

○ 空無主（調名本意八首）

處眾未曾同轟轟。孤獨未辭無伴侶。或在深山曠野中。身心無知如灰土。
空無主。春秋冬夏常不變。寂寞□遊無處所。學慈父。四大五蘊腐爛空。誓願為君作梁柱。

煩惱無本恆清涼。非因非果是真常。愚徒蠢蠢不能解。斷常二見樂閒荒。
戒顛狂。何時覺悟不動智。返波逆流性情香。坐道場。行願相覆慈悲網。羅取諸子集華堂。

無明造業實難遭。無始浮遊水上泡。一切眾生望見佛。三毒熾燃善業焦。
無功勞。何時值遇般若船。生死大河造浮橋。快逍遙。一切煩惱漏已盡。諸結熾火不能燒。

心識本淨無價寶。我人壽命牽生老。五欲鹹水恆澆灌。無始已來常涸燥。
何時了。涅槃大海解脫槳。般若清涼除煩惱。自開曉。不出不沒如虛空。毀譽不動得證道。

諸法本性非親疏。見聞覺知是三途。非自非他而造業。孳孳榮華六趣奴。
真空虛。生死涅槃無根本。畢竟清淨永如如。真家居。願上如來大悲船。知識相將入玄都。

身心合散無根棳。陰界諸入常解脫。自在無礙隨緣用。冤親憎愛永以割。
能通達。涅槃大海為衣鉢。清淨慧命以自活。斷饑渴。周旋往返湛不動。少時何謝佛菩薩。

身心無知如空虛。眾生顛倒以為我。善惡是非諸見網。如蠶吐絲自纏裹。
奇災禍。何時打破煩惱舍。無礙解脫露地坐。斷枷鎖。實難可。五陰大賊本清涼。云何不覺火中坐。

諸法本性無自他。邪正縛解常無為。眾生愚癡虛妄見。不識煩惱真菩提。
災怖奇。增上慢人不信受。誹謗方等樂嬰兒。怨何誰。生死涅槃佛菩薩。三事和合甚難知。

○ 獻忠心（卻西遷）

自從黃巢作亂。直到今年。傾動遷移。每驚天。京華飄颻。因此荒□。空有心。長思戀。明皇□。
願聖明主。久居宮宇。臣等默佑。有望□。常輸弓劍。更拋涯計。會將鑾駕。一步步。卻西遷。

○ 獻忠心（御製曲子瑞氣徧山河　二首）

時清海晏定風波。恩光六塞。瑞氣徧山河。風調雨順。野老行歌。四塞休征罷戰。放將士。盡回戈。
君臣道泰。禮樂讌中和。此時快活感恩多。願聖壽萬歲。同海嶽山河。似生佛□。向宮殿裏。絕勝兜率大羅。

百花競發煥青陽。柳院重光。向珠簾□□。萬蕊含芳。觀園裏青青。山川草木異禎祥。萬人樂。行歌□。爾時康。
我□明主□。中□景色在邊疆。更將新翻御製□□□。□步元戎。千秋萬歲。聖祚得遙長。知存而治。化□□。堯舜禹湯。

○ 獻忠心（調名本意二首）

臣遠涉山水。來慕當今。到丹闕。向龍樓。棄氈帳與弓劍。不歸邊土。學唐化。禮儀同。沐恩深。
見中華好。與舜日同欽。垂衣理。教化隆。臣遐方無珍寶。願公千秋住。感皇澤。垂珠淚。獻忠心。

驀卻多少雲水。直至如今。陟歷山阻。意難任。早晚得到唐國裏。朝聖明主。望丹闕。步步淚。滿衣襟。
生死大唐好。喜難任。齊拍手。奏鄉音。各將向本國裏。呈歌舞。願皇壽。千萬歲。獻忠心。

○ 百歲篇（一生身十首）

【 河西都僧統賜紫沙門悟真。年逾七十。風疾相兼。動靜往來。半身不遂。思憶一生所作。有為實事。難竟寸陰。無為理中。竊行缺少。獨被習氣。繫在輪迴。自責身心。裁詩十首。維非佳妙。狂簡斐然。散慮攄懷。暫時解悶。鑑識君子。矜勿誚焉。】

幼齡割愛願投真。未報慈顏乳哺恩。
子欲養而親不待。孝虧終始一生身。

從師陶染向空門。惟忻溫故樂知新。
冰謹專行入正路。猶恐辜負一生身。

盛年躭讀騁風雲。披檢車書要略文。
學綴五言題四句。務存篇什一生身。

豐衣足食苦辭貧。得千望萬費心神。
徒勞蓄積為他有。孤嗟役計一生身。

男兒特達建功勳。萬里崎嶇遠赴秦。
對策聖明天子喜。承恩至立一生身。

□情往往顯名聞。奢心數數往來親。
衣著綺羅貪錦繡。矜裝坯器一生身。

迷情顛倒氣貪嗔。還曾自讚毀他人。
口過閒談輕小罪。如今追悔一生身。

紹繼傳燈轉法輪。三車引喻炫迷津。
智海常流功德水。些須浮泛一生身。

圓明正覺學無塵。罪根福性人齊均。
森羅動植皆非相。無過返照一生身。

歲有榮枯秋復春。千般老病苦相奔。
從茲更莫回顧戀。好去千萬一生身。

○ 百歲篇（丈夫十首）

一十香風綻藕花。弟兄如玉父娘誇。
平明趁伴爭毬子。直到黃昏不憶家。

二十容顏似玉珪。出門騎馬亂東西。
終日不解憂衣食。錦帛看如腳下泥。

三十堂堂六藝全。縱非親友亦相憐。
紫藤花下傾杯處。醉引笙歌美少年。

四十看看欲下坡。近來朋友半消磨。
無人解到思量處。祗道春光沒有多。

五十強謀幾事成。一身何足料前程。
紅顏已向愁中改。白髮那堪鏡裏生。

六十驅驅未肯休。幾時應得暫優遊。
兒孫稍似堪分付。不用閒憂且自愁。

七十三更眼不交。只憂閒事未能拋。
無端老去令人笑。衰病相牽似拔茅。

八十誰能料此身。忘前失後少精神。
門前借問非時鬼。夢裏相逢是故人。

九十殘年實可悲。欲將言語淚先垂。
三魂六魄今何在。霹靂頭邊耳不知。

百歲歸原起不來。暮風騷屑石松哀。
人生不外非虛計。萬古空留一土堆。

○ 百歲篇（壠上苗十首）

一十一。春禾壠上苗初出。東園桃李花漸紅。西苑垂楊更齊密。

二十二。蒼鷹出籠毛爪利。四歲駿寒初搭鞍。狐貍並得相逢值。

三十三。開筵美酒正初含。彎弓直向單于北。仗劍仍過瀚海南。

四十四。蛾眉鏡裏無青翠。紅顏夜夜改常儀。蟬鬢朝朝不相似。

五十五。林野東西徧道路。鬢邊白髮如素絲。頰上青顏若秋露。

六十六。寒暑無端來逼逐。妻兒男女伴愁容。冤家肯教寡情慾。

七十七。壽年鄉黨無人匹。童僕朝扶暮坐看。眼中冷淚連珠出。

八十八。力弱形枯垂鶴髮。骨瘦窮秋怯夜風。身老霜天愁盡日。

九十九。臨崖摧殘一株柳。新生白髮頭上無。映日紅顏更何有。

一百終。寂寂泉臺掩夜空。閉骨不知寒暑變。月明長照壠頭松。

○ 百歲篇（女人十首）

一十花枝兩斯兼。優柔婀娜復嬮孅。
父娘憐似瑤臺月。尋常不許出朱簾。

二十笄年花蕊春。父娘娉許事功勳。
香車暮逐隨夫壻。如同蕭史曉從雲。

三十朱顏美少年。紗窗攬鏡整花鈿。
牡丹時節邀歌伴。撥棹乘船採碧蓮。

四十當家主計深。三男五女惱人心。
秦箏不理貪機織。祗恐陽烏昏復沉。

五十連夫怕被嫌。強相迎接事嬮孅。
尋思二八多輕薄。不愁姑嫂阿家嚴。

六十面皺髮如絲。行步龍鍾少語詞。
愁兒未得婚新婦。憂女隨夫別異居。

七十衰羸爭奈何。縱饒聞法豈能多。
明晨若有微風至。筋骨相牽似打羅。

八十眼暗耳偏聾。出門喚北卻呼東。
夢中常見親情鬼。勸妾歸來逐逝風。

九十餘光似電流。人間萬事一時休。
寂然臥枕高牀上。殘葉彫零待暮秋。

百歲山崖風似頹。如今身化作塵埃。
四時祭拜兒孫在。明月長年照土堆。

○ 百歲篇（池新荷十首）

一十一。池上新荷行花出。珠彈近追黃雀年。玉襁初□青春日。

二十二。專為英俠交豪貴。箜篌篳篥楊柳花。青絲玉鐙浮雲騎。

三十三。武略文章陌上談。十月角弓鳴塞北。五花駿馬獵城南。

四十四。草木山川動殺氣。風光漸漸不依依。物色那堪太憔悴。

五十五。前王後帝何堪數。寂寂春光愁不明。凜凜寒風來入戶。

六十六。日月迅走如奔蝮。鬢邊白髮競相催。手中拄杖仍嫌曲。

七十七。舉頭斜望西山日。皇王縱有金馬迎。傴僂那堪玉堂出。

八十八。筋疲力盡如枯札。氊褥從君坐萬重。還如獨臥寒江雪。

九十九。臨崖垂藤掛枯柳。百年之事俄爾間。金玉滿堂非我有。

一百終。墳前幾樹凌霜松。千秋不見蛾眉態。萬歲空留狐兔踪。

○ 百歲篇（緇門十首）

一十辭親願出家。手攜經榼學煎茶。
驅烏未解從師教。往往拋經摘草花。

二十空門藝卓奇。霑恩剃髮整威儀。
應法心師堪羯磨。五年勤學盡毗尼。

三十精通法論全。四時無暇復無眠。
有心直擬翻龍藏。豈肯因循過百年。

四十幽玄總攬知。遊巡天下入王畿。
經論一言分擘盡。五乘八藏更無疑。

五十恩延入帝宮。紫衣新賜意初濃。
談經御殿傾雷雨。震齒潛波臥窟龍。

六十人間置法船。廣開慈諭示因緣。
三車已立門前路。念念無常勸福田。

七十連宵坐結跏。觀空何處有榮華。
匡心直樂求清淨。永離沾衣染著花。

八十雖存力已殘。夢中時復到天關。
還遇道人邀說法。請師端坐上金壇。

九十之身朽不堅。猶蒙聖力助輕便。
殘燈未滅光輝薄。時見迎雲在目前。

百歲歸原逐晚風。松楸葉落幾春冬。
平生意氣今朝盡。聚土如山總是空。

○ 西江月（女伴秋江三首）

女伴同尋煙水。今宵江月分明。舵頭無力一船橫。波面微風暗起。
撥棹乘船無定止。楚詞處處聞聲。連天江浪浸秋星。誤入蓼花叢裏。

浩渺天涯無際。旅人船薄孤洲。團團明月照江樓。遠望荻花風起。
東去不回千萬里。乘船正值高秋。此時變作望鄉愁。一夜苦吟雲水。

雲散金波初吐。煙迷沙渚沈沈。棹歌驚起亂棲禽。女伴各歸南浦。
船壓波光搖夜艣。貪歡不覺更深。楚詞哀怨出江心。正值月當南午。

○ 還京樂（斫妖魅四首）

知道終驅猛勇。世間專。能翻海。解移山。捉鬼不曾閒。
見我手中寶劍。刃新磨。斫妖魅。去邪魔。□鬼了血洴波。
□□□□者鬼。意如何。□□□。□□□。爭敢接來過。
小鬼咨言大鬼。□□歌。審須聽。□□□。□□□□□。

○ 皇帝感（新合千文皇帝感辭　九首）

帝詔四海贊諸賓。黃金滿屋未為珍。
雖然某某無才學。且聽歌舞說千文。

天寶聖主明三教。追尋隱士訪才人。
金聲玉振恆常妙。近來歌舞轉加新。

御注孝經先□唱。又談千文獻明君。
一一總於書上讀。不是歌裏滿座聽。

天地玄黃辨清濁。籠絡萬載合乾坤。
日月本來有盈昃。二十八宿共參辰。

宇宙洪荒不可測。節氣相推秋復春。
四時迴轉如流電。燕去鴻來愁煞人。

三年一閏是尋常。雲騰致雨有風涼。
暑往律移秋氣至。寒來露結變成霜。

形端表正自將身。四海知識總相親。
禍因惡積行千里。福緣善慶滿鄉鄰。

海水由來有鹹味。河水分流入建章。
龍魚帶鱗潛戲水。鴛鴦刷羽遠遨翔。

劍號巨闕七星文。珠稱夜光蛇報恩。
菜重芥薑續所貴。李柰甚珍獻聖君。

○ 皇帝感（新集孝經十八章十八首）

新歌舊曲徧州鄉。未聞典籍入歌場。
新合孝經皇帝感。聊談聖德奉賢良。

開元天子親自注。詞中句句有龍光。
白鶴青鸞相間錯。連珠貫玉合成章。

歷代以來無此帝。三教內外總宣揚。
先注孝經教天下。又注老子及金剛。

始皇無道焚書盡。賴得仙人壁裏藏。
拾得故文多損壞。孔生賡續巧相當。

立身行道德揚名。君臣父子禮非輕。
事君盡忠事父孝。感得萬國總歡情。

愛親行道普溫恭。他親亦與己親同。
德孝流行徧天下。刑於四海悉皆通。

在上不驕何所危。制節謹度莫行非。
一國之財不奢泰。費用約儉有何虧。

上下無怨國中安。保其社稷鬼神歡。
為作宮室四時祭。容止可法得人觀。

日月星辰天子服。藻火粉米大夫衣。
言滿天下無怨惡。先王禮服總須知。

資父事母而愛同。夙興夜寐問溫恭。
但能三者具備矣。聖人之教必流通。

□□□□□□□。□□□□□□通。
皇帝親耕萬物熟。嘉禾合穗至今豐。

□□□□□□□。□□□□□□□。
故能安親行孝道。揚名後世普天和。

上說明王行孝道。下論庶俗事先親。
儒教之中是第一。孝感天地動鬼神。

乾坤兩卦順陰陽。星辰日月耀三光。
萬聖之中有一主。臣忠子孝在天王。

九經皓汗論今古。書契文字發殷湯。
孔子曾參說五孝。講出開宗第一章。

孝經宗祖仲尼居。孔子講說及諸徒。
子弟總有三千數。達者唯有七十餘。

資於事父而愛君。先須孝養有一星。
□□□□□□□。一夜五起莫生嗔。

故以孝順而別□。□□□□□□□。
保其祿位倉廩實。居官起職□□□。

○ 悉曇頌（佛說楞伽經禪門悉談章八首）

【 諸佛子等。合掌至心聽。我今欲說大乘楞伽悉談章。悉談章者。昔大慧在楞伽山。因得菩提達摩和尚。元嘉元年從南天竺國將楞伽經來至東都。跋陀三藏法師奉詔翻譯。其經總有五卷。合成一部。文字浩瀚。意義難知。達摩和尚慈悲。廣濟羣品。通經問道。識攬玄宗。窮達本原。皆蒙指受。又嵩山會善沙門定惠翻出悉談章。廣開禪門。不妨慧學。不著文字。並合秦音。亦以鳩摩羅什法師通韻魯留盧樓為首。】

頗邏墮。頗邏墮。第一捨緣清淨坐。萬事不起真無我。直進菩提離因果。心心寂滅無殃禍。念念無念當印可。可底利摩。魯留盧樓頗羅墮。
諸佛弟子莫嬾惰。自勸課。愛河苦海須渡過。憶食不餐常被餓。木頭不鑽不出火。那邏邏。端坐。娑訶耶。莫臥。

只領盛。只領盛。第二住心常看淨。亦見亦聞無視聽。生滅兩亡猶未證。從師授語方顯定。見佛法身無二性。性頂領徑。魯留盧樓只領盛。
諸佛弟子莫嗔佞。三毒忽起無佛性。癡狂心亂惱賢聖。眼貪色塵耳縛聽。背卻天堂向惡境。盈令令。修定。娑訶耶。歸正。

復浪養。復浪養。第三看心須屏當。掃卻垢穢除災障。即色即空會無想。妄想分別是心量。體上識體實無謗。謗底利謗。魯留盧樓復浪養。
諸佛弟子莫毀謗。一切皆有罪業障。他家聞聲不相放。三寸舌根作沒向。道長說短惱心王。心王不了說短長。求生業道受苦殃。羊良良。屏當。娑訶耶。淨掃堂中須供養。

拂栗質。拂栗質。第四八識合六七。看心心本是禪室。法身身法智非一。五眼六通光慧日。言下便悟實無密。密底利密。魯留盧樓拂栗質。
諸佛弟子莫放逸。無始已來居暗室。生死流轉不得出。只為愚迷障慧日。逸栗密。栗密。娑訶耶。真實。

曉燎曜。曉燎曜。第五實相門中照。一切名字妄呼召。如已等息貌非貌。非因非果無嗔笑。性上看性妙中妙。妙底裏要。魯留盧樓曉燎曜。
諸佛弟子莫嗔笑。憂悲嗔笑是障道。於此道門無嗔笑。澄心須看內外照。眼中有翳須磨曜。銅鏡不磨不中照。遙燎料。作好。娑訶耶。莫惱。

按嬾畔。按嬾畔。第六心離禪門觀。不來不去無岸畔。覺上著覺除定亂。佛與眾生同體段。本原清淨磨垢散。散底利歎。魯留盧樓按嬾畔。
諸佛弟子莫慢看。道上大有羅剎喚。愚人來去常繫絆。染著色塵心撩亂。行住坐臥無體段。在於眾中慢叫喚。得他勸諫即橛難。那邏邏。荼灌。娑訶耶。鈍漢。

普路喻。普路喻。第七圓明大慧悟。四門百八離名數。生滅妙有懸通度。三界大師實難遇。生死涅槃不留住。愛河逆上不合渡。即心非心魔自去。去底利去。魯留盧樓普路喻。
諸佛弟子常覺悟。一念淨心無染污。一切魔軍自然去。閭閭屢。專注。娑訶耶。大悟。

嗄略藥。嗄略藥。第八禪門絕斟酌。不高不下無樓閣。不出不入無城郭。是想顯聲即初學。生心動念勿令著。久坐用功作非作。無樂可樂是常樂。慧燈一照三千墎。定水常清八萬濼。十方諸佛同開覺。覺底利博。魯留盧樓嗄略藥。
諸佛弟子自在作。莫制約。四維上下不可度。住寂涅槃同門廓。甚安樂。無著。娑訶耶。等覺。

○ 悉曇頌（俗流悉曇章八首）

【 夫悉曇章者。四生六道。殊勝語言。唐國中岳釋氏沙門定惠法師翻注。並合秦音鳩摩羅什通韻。魯流盧樓為首。】

現練現。現練現。第一俗流無利見。飲酒食肉相呼喚。讒言諂為相鬭亂。懷挾無明不肯斷。魯流盧樓現練現。
貪愛愚癡無岸畔。眷屬婚姻相繼絆。三界牢獄作留難。俗流顛倒共嗟歎。延連現賢扇。努力各相勸。

向浪晃。向浪晃。第二俗流無意況。心中邪佞起欺誑。三毒四倒爭勢旺。魯流盧樓向浪晃。
西方淨土不肯向。欲食魔軍相閉障。出離牢獄依無相。不生不滅速迴向。佯良浪黃賞。各各修無上。

胡魯喻。胡魯喻。第三俗流世界住。戀著妻兒及男女。世世生生相嫁娶。魯流盧樓胡魯喻。
竊見俗流憐男女。幽閨內閣深藏舉。競覓榮華選婚主。相見甜言及美語。有人借問佯不許。喻盧胡魯喻。被他催死去。

何邏何。何邏何。第四俗流愚者多。不自省覺談說他。夫妻鬭爭相罵呵。魯流盧樓何邏何。
張眉努目喧破鑼。牽翁及母怕你麼。皆不出離三界坡。將為此苦勝蜜多。那羅邏何。舍此惡法須舍□。

何樂鑊。何樂鑊。第五俗流廣貪託。不知眾生三界惡。男女妻子交頭樂。積寶陵天不肯博。魯流盧樓何樂鑊。
春秋冬夏營農作。鋤田劚地努筋膊。徧體血汗焦頭莫。一朝命斷深埋卻。閻老前頭任裁度。無善因緣可推託。受罪從頭只須作。緣牽不用諸繩索。藥略鑊鑠。此真言不錯。

何邏真。何邏真。第六俗流處六塵。不超無上清淨門。惡業牽來地獄存。魯流盧樓何邏真。
俗流者□佛果身。其中修習無苦勤。常業三途地獄因。那羅邏真。隨意知心者莫嗔。

何邏移。何邏移。第七俗流多所疑。恆被身中六賊欺。不求解脫不思議。魯流盧樓何邏移。
貪求財物養妻兒。勤苦艱辛亦不辭。入門妻兒云索衣。出戶王官怪責遲。那何邏移。此苦真難提。

何邏空。何邏空。第八俗流佛性同。三乘演妙會真宗。魯流盧樓何邏空。
無為法性妙開通。愚迷眾生隔壁聾。容龍洪舂。普勸同燃智燈。

○ 悉曇頌（神咒六首）

吁□路。吁□路。第七□明涅槃度。皆依般若波羅蜜多悟。觀心無罣礙。故無滅無生無恐怖。怖怚路俱。俱怚路怖。魯留盧樓吁□路。
遠離顛倒夢想故。究竟涅槃無染汙。寂滅凝然絕乖忤。喻□路怚路。胡輸莎呼喻□俱。

嗄囉囉。嗄囉囉。八明般若幻合和。三世諸佛悉經過。皆依般若波羅深蜜多。證得阿耨多羅波。波怚邏哆。哆怚邏波。魯留盧樓嗄囉囉。
三藐三菩提大覺那。亦能自利利於他。悲智圓滿俱摩訶。皆依般若成佛陀。耶囉囉怚。邏和奢莎。訶耶茶迦。

嗄囉浪。嗄囉浪。九明般若神咒廣。是大明咒能開晃。照耀魔軍自除蕩。蕩怚迦迦怚浪蕩。魯留盧樓嗄囉浪。
是無上咒無背向。是無等咒無等量。超過日月大圓相。能除一切諸苦妄。真實不虛神咒狀。後舉流通滿十方。令遣誦讀遍稱揚。揚良浪怚浪。黃餉娑訶揚長逛。

奚利異。奚利異。第十流通神咒世間希。羯諦不思議。波羅羯諦秘深微。波羅僧羯諦會無為。菩薩婆訶間利□。□怚例雞。雞怚例□。魯留盧樓奚利異。
此之四句甚慈悲。能去邪魔顛倒疑。誦讀觀照證菩提。流布咸令遣受持。所求之者應心隨。得出三界不思議。移離利怚。利奚屣娑。唏移□計。

悉談悉談。摩嗄囉耶。如來眾行等恆沙。融變三千無有差。各各精心勤結跏。東昇西沒莫能遮。遮車闍饍惹。魯留盧樓嗄囉耶。
神通照用坐蓮華。口放淨光曜眾耶。下至阿鼻上□吒。吒他茶怚拏。

嗄囉爛。嗄囉爛。光明無殊照世間。見者因光除我慢。各發菩薩離囂幻。幻怛爛難。難怛爛幻。魯留盧樓嗄囉爛。【下闕】

○ 劍器辭（上秦王三首）

皇帝持刀強。一一上秦王。鬭賊勇勇勇。擬欲向前湯。應手三五個。萬人誰敢當。從家緣業重。終日事三郎。

丈夫氣力全。一個擬當千。猛氣衝心出。視死亦如眠。彎弓不離手。恆日在陣前。譬如鶻打雁。左右悉皆穿。

排備白旗舞。先自有由來。合如花焰秀。散若電光開。喊聲天地裂。騰踏山岳摧。劍器呈多少。渾脫向前來。

○ 再相逢（情恨切）

與君別後。何日再相逢。關山阻隔信難通。情恨切。氣填胸。連襟淚落重重。
世通榮貴壽如松。寒雁來過附書蹤。謂君憔悴損形容。教兒淚落千重。

○ 情詞

千迴萬轉夢難成。萬遍千回夢裏驚。總為相思愁不寐。縱然愁寐忽天明。

○ 五七言禪詩（光明崖五首）

光明崖中常貪愛。五陰城□□□□。
□□□林極險峻。終朝恆被四魔牽。

聖教□□□□□。□□□走戀攀緣。
輪迴六趣如圓觀。淨土人稀不肯前。

有求皆有苦。少欲必心安。
冤親悉平等。世樂暫時間。
眷屬相結伴。歷劫受饑寒。
恩愛如泡影。貪者不歸還。

善知識一言難可喻。決定堅修須向前。
居山甚奇妙。勤心作意看。
渴飲無生水。饑食法喜餐。
忍辱大隨體。不羨世間官。

蓮華本從淤泥出。智者無心趣涅槃。
法性如空像兔角。普願含識逢真源。

○ 五更轉兼十二時（維摩託疾二十八首）

一更初。一更初。醫王設教有多途。
維摩權疾徙方丈。蓮花寶相坐街衢。

二更淺。二更淺。金粟如來巧方便。
室包乾象掌擎山。示有妻兒常厭患。

三更深。三更深。釋迦演法語同音。
聽聞隨類皆得解。觀根為說稱人心。

四更至。四更至。月面毫光千道起。
有學無學萬餘人。助佛弘宣一大事。

五更曉。五更曉。將明佛國先有兆。
一蓋之中千土呈。十方世界俱能照。

夜半子。夜半子。□□□□□□□。
□□□□□□□。□□□□□□□。

【 此處闕辭一首。】

雞鳴丑。雞鳴丑。寶積發心中夜後。
啟問如來不獨行。五百之中為上首。

天將曙。命無垢。與君今為不請友。
言談尚未成寶經。所以相印傳金口。

平旦寅。平旦寅。毘耶長者半千人。
俱持寶蓋來相詣。維摩託疾有其因。

從託疾。何所因。將明佛土有靈真。
料取世尊必問疾。從此折服大聲聞。

日出卯。日出卯。聲聞弟子如來告。
汝往維摩問疾因。出來皆說無詞報。

有何遇。無詞報。舍利林間豈為道。
貪嗔元是大菩提。何須宴坐除煩惱。

食時辰。食時辰。迦葉頭陀偏乞貧。
須菩提持鉢見居士。捨貧從富被呵嗔。

一從富。一從貧。兩皆住著心不勻。
但知取食無高下。自然即是法真身。

隅中已。隅中已。文殊忽然承聖旨。
往問維摩疾何因。相逢皆不談真理。

談真理。問善喜。不來而來何屆此。
二士法性原本同。無所從來復無至。

正南午。正南午。文殊問疾維摩與。
維摩說疾貪愛生。眾生疾損我還愈。

妄有疾。真無愈。不要尋思始覺悟。
本性原來無損增。祗為迷愚有言語。

日昳未。日昳未。居士室中天女侍。
聲聞神變不知他。舍利懷慚花不墜。

花不落。心有畏。無明相中妄生二。
將知未曉法性空。滯此空花便為恥。

晡時申。晡時申。光明童子到城門。
借問道場何所是。維摩報到直心人。

佛親侍。阿難云。如來有疾要醫身。
持鉢乞乳呵令去。慎莫教他外道聞。

日入酉。日入酉。須菩提解空不著有。
尼乾是汝本來師。塵勞與魔共一手。

不著空。不著有。不斷貪嗔不離垢。
不見佛僧可取食。若能如此無諍咎。

黃昏戌。黃昏戌。問疾還到阿那律。
稽首推辭我不任。天眼不真被呵叱。

維摩詰。問彌勒。一生受記何時得。
未來未至不住今。正位之中無歇息。

人定亥。人定亥。湍波澄澄清淨海。
更不迴流生死河。永別泥棃辭渴愛。

辭渴愛。歸妙海。取捨之心俱窒礙。
不空不有不處中。若能如此真三昧。

○ 五更轉（七夕相望五首）

一更每年七月七。此時受□日。在處敷座結交□。獻供數千般。
□晨達天暮。一心待織女。忽若今夜降凡間。乞取一交言。

二更仰面碧霄天。參次眾星前。月明夜□□周旋。□□□□□。
諸女綵樓畔。燒取玉爐煙。不知牽牛在那邊。望得眼睛穿。

三更女伴近綵樓。頂禮不曾休。佛前燈暗更添油。禮拜再三求。
會甚□北斗。漸覺更星候。月落西山欻星流。將謂是牽牛。

四更緩步出門聽。直走到街庭。今夜斗末見流星。奔逐向前迎。
此時為將見。發卻千般願。無福之人莫怨天。皆是少因緣。

五更敷設了□□。處分總教收。五個姮娥結綵樓。那個見牽牛。
看看東方動。來把秦箏弄。黃針撥鏡再梳頭。遙遙到來秋。

○ 五更轉（假託禪師各轉十首）

一更靜坐觀剎那。生滅妄想徧娑婆。
客塵煩惱積成劫。成劫除劫轉更多。

二更靜坐息心神。喻若日月去浮雲。
未識心時除妄想。只此妄想本來真。

真妄原來同一體。一物兩名難合會。
合會不二大丈夫。歷劫相隨今始解。

三更靜坐入禪林。息妄歸真達本心。
本心清淨無個物。只為無物悉包融。

包融一切含萬境。色空不異何相得。
故知萬法一心如。卻將法財施一切。

四更念定悟總持。無明海底取藕絲。
取絲出水花即死。未取絲時花即萎。

二疑中間難啟會。勸君學道莫懈怠。
念念精進須向前。菩提煩惱難了解。

了解煩惱是癡人。心心法數不識真。
一物不念始合道。說即得道是愚人。

五更隱在五蔭山。叢林陡暗侵半天。
無想道師結跏坐。入定虛凝證涅槃。
涅槃生死皆是幻。無有此岸非彼岸。

三世共作一剎那。影見世間出三界。
若人達此理真如。行住坐臥皆三昧。

○ 五更轉（南宗定邪正五首）

一更初。妄想真如不異居。
迷則真如是妄想。悟則妄想是真如。
念不起。更無餘。見本性。等空虛。
有作有求非解脫。無作無求是功夫。

二更催。大圓寶鏡鎮安臺。
眾生不了攀緣病。由斯障閉心不開。
本自淨。沒塵埃。無染著。絕輪迴。
諸行無常是生滅。但觀實相見如來。

三更侵。如來智慧本幽深。
唯佛與法乃能見。聲聞緣覺不知音。
處山窟。住禪林。入空定。便凝心。
一坐還同八萬劫。只為擔麻不重金。

四更闌。法身體性不勞看。
看則住心便作意。作意還同妄想摶。
放四體。莫攢頑。任本性。自觀看。
善惡不思即無念。無念無思是涅槃。

五更分。菩提無住復無根。
過去捨身求不得。吾師普遂不忘恩。
施法藥。大張門。去障膜。豁浮雲。
頓與眾生開佛眼。皆令見性免沉淪。

○ 五更轉（南宗讚五首）

一更長。一更長。如來智慧化中藏。
不知自身本是佛。無明障閉自慌忙。
了五蘊。體皆亡。滅六識。不相當。
行住坐臥常作意。則知四大是佛堂。

一更長。二更長。有為功德盡無常。
世間造作應不久。無為法會體皆亡。
入聖位。坐金剛。諸佛國。徧十方。
但知十方原貫一。決定得入於佛行。

二更長。三更嚴。坐禪習定苦能甜。
不信諸天甘露蜜。魔軍眷屬出來看。
諸佛教。實福田。持齋戒。得生天。
生天終歸還墮落。努力回心取涅槃。

三更嚴。四更闌。法身體性本來禪。
凡夫不念生分別。輪迴六趣心不安。
求佛性。向裏看。了佛意。不覺寒。
廣大劫來常不悟。今生作意斷慳貪。

四更闌。五更延。菩提種子坐紅蓮。
煩惱泥中常不染。恆將淨土共金顏。
佛在世。八十年。般若意。不在言。
夜夜朝朝恆念經。當初求覓一言詮。

○ 五更轉（太子入山修道讚十五首）

一更夜月涼。東宮建道場。
幡花傘蓋日爭光。燒寶香。

共奏天仙樂。龜茲韻宮商。
美人無奈手頤忙。聲繞梁。

太子無心戀。閉目不形相。
將身不作轉輪王。只是怕無常。

二更夜月明。音樂堪人聽。
美人纖手弄秦箏。貌輕盈。

姨母專承事。耶輸相逐行。
太子無心戀色聲。豈能聽。

輪迴三惡道。六趣在死生。
從來改卻這般名。只是換身形。

三更夜月亭。嬪妃睡不醒。
美人夢裏作音聲。往相迎。

出家時欲至。天王號作瓶。
宮中聞喚太子聲。甚叮嚀。

我是四天王。故來遠自迎。
朱騣便躡紫雲騰。共去夜逾城。

四更夜月偏。乘雲到雪山。
端身正坐欲向前。坐禪延。

尋思父王憶。每當姨母憐。
耶輸憶我向門看。眼應穿。

便即喚車匿。分付與衣冠。
將吾白馬卻歸還。傳我言。

五更夜月交。帝釋度金刀。
毀形落髮紺青毫。鵲奠巢。

牧女獻牛乳。長者奉香茅。
誓當作佛苦海嶠。眉間放白毫。

日食一麻麥。六載受勤勞。
因充果滿自逍遙。三界超。

○ 五更轉（太子成佛五首）

一更初。太子欲發坐尋思。奈知耶娘防守到。何時度得雪山川。

二更深。五百力士睡昏沉。遮取黃羊及車匿。朱騣白馬同一心。

三更滿。太子騰空無人見。宮裏傳聞悉達無。耶娘肝腸寸寸斷。

四更長。太子苦行萬里香。一樂菩提修佛道。不藉世上作公王。

五更曉。地上眾生行道了。忽見城頭白馬蹤。則知太子成佛了。

○ 五更轉（無相五首）

一更淺。眾要諸緣何所遣。但依正觀且□□。念念真如方可顯。

二更深。菩提妙理誓探尋。曠徹清虛無去住。證得如如平等心。

三更半。宿昔塵勞從此斷。先除過現未來因。栰喻成規超彼岸。

四更遷。定慧雙行出蓋纏。了見色空圓淨體。澄如戒月瑩晴天。

五更催。佛日凝然妙境開。超透四禪空寂處。相應一念見如來。

○ 五更轉（緣名利七首）

一更初夜坐調琴。欲奏相思傷妾心。
每恨狂夫薄行跡。一過拋人年月深。
君自去來經幾春。不傳書信絕知聞。
願妾變作天邊雁。萬里悲鳴尋訪君。

二更孤帳理秦箏。若個絃中無怨聲。
忽憶狂夫鎮沙漠。遣妾煩怨雙淚盈。
當本只言今載歸。誰知一別音信稀。
賤妾猶自姮娥月。一片貞心守空閨。

三更寂寞取箜篌。歎狂夫□□□□□。
□□□□□□□。□□□□□□□。
爾為君王效忠節。都緣名利覓封侯。
願君早登丞相位。妾亦能孤守百秋。

四更叢竹弄宮商。每恨賢夫在漁陽。
池中比目魚游戲。海鷗雙□□□□。

○ 五更轉（識字五首）

一更初。自恨長養枉身軀。耶娘小來不教授。如今爭識文與書。

二更深。孝經一卷不曾尋。之乎者也都不識。如今嗟嘆始悲吟。

三更半。到處被他筆頭算。縱然身達得官職。公事文書爭處斷。

四更長。晝夜常如面向牆。男兒到此屈折地。悔不孝經讀一行。

五更曉。作人已來都未了。東西南北被驅使。恰如盲人不見道。

○ 五更轉（警世二首）

一更初。少年光景暫時無。
一世之間何足度。誰知四大是空虛。
人皆恆作千年調。謂將不死鎮安居。
有錢不解修功德。沽酒買肉事兇粗。
終日貪生不覺老。鬢邊白髮實難除。
面上紅顏千道皺。腰疼脊曲項筋□。
眼暗耳聾□不辨。頭昏腦轉手專□。
□中牙齒並落盡。皮肉瘦損□身枯。
出門入戶著弱杖。坐臥欲起覓人扶。
村舍追隨不能去。親情故舊往還疏。
丈夫一朝身如此。與死無別有何殊。

二更分。閻浮眾生不可論。
終日悤悤望富貴。誰先□業受飢貧。
當時梳頭鏡裏照。如今一攏永無因。
被他將衣面上蓋。合眼瞑瞑不解睜。
從你男女頭前哭。千呼萬喚耳不聞。
腳著紙靴常不脫。眼索衣裳遮莫嗔。
終歸不免深埋卻。□□□□□□□。

【 下闕三首。】

○ 五更轉（頓見境五首）

一更初。涅槃城裏見真如。妄想是空非有實。不言為有不言無。
非垢淨。離空虛。莫作意。入無餘。了性即知當解脫。何勞端坐作功夫。

二更催。知心無念是如來。妄想是空非實有。□□山上不勞梯。
頓見境。佛門開。寂滅樂。是菩提。□□□燈恆普照。了見馨香無去來。

三更深。無生□□坐禪林。內外中間無處所。魔軍自滅不來侵。
莫作意。勿凝心。任自在。離思尋。般若本來無處所。作意何時悟法音。

四更闌。□□□□□□□。□□共傳無作法。愚人造化數數般。
尋不見。難□難。□祋似。本來禪。若悟剎那應即見。迷時累劫暗中觀。

五更分。淨體由來無我人。黑白見知而不染。遮莫青黃寂不論。
了了見。的知真。隨無相。離緣因。一切時中常解脫。共俗和光不染塵。

○ 五言禪詩

□□斷諸惡。細細詃貪嗔。若使如羅漢，即自絕囂塵。

○ 五言詩

貪嗔皆□斷。盡是阿羅漢。
來往得逍遙。生死難縈絆。
慧劍鎮鋒毫，智月常圓滿。
龍天釋梵人，見者皆稱讚。

○ 定乾坤（修文寰海）

修文寰海聖明君。感皇恩。八方無事妖氛靖。定乾坤。
君臣道泰如魚水。衣裘掛長新。道屬輕山岳。千秋與萬春。

○ 定乾坤（征戰幾時休）

塞北征戰幾時休。罷風流。汝家夫壻□□□。荏苒已經秋。
寒衣造了無人送。憑□□書將。紗窗孤雁叫。泣淚數千行。

○ 定西蕃曲子一首，寄在定西蕃（調名本意）

事從星車入塞。衝沙磧。冒風寒。度千山。
三載方達王命。豈辭辛苦艱。為布我皇綸綍。定西番。

○ 定風波（傷寒三首）

陰毒傷寒脈又微。四肢厥冷最難醫。更遇盲醫與宣瀉。休也。頭面大汗永分離。
時當五六日。頭如針刺汗微微。吐逆黏滑脈沈細。胃脈潰。斯須兒女獨孤悽。

夾食傷寒脈沈遲。時時寒熱汗微微。只為臟中有結物。虛汗出。心脾連胃睡不得。
時當八九日。上氣喘粗人不識。鼻顫舌焦容顏黑。明醫識。垛積千金醫不得。

風濕傷寒脈緊沈。徧身虛汗似湯淋。此是三傷誰識別。情切。有風有氣有食結。
時當五六日。言語惺惺精神出。勾當如同強健日。明醫識。喘粗如睡遭沈溺。

○ 定風波（儒士定風波二首）

攻書學劍能幾何。爭如沙塞騁僂儸。手執綠沉槍似鐵。明月。龍泉三尺斬新磨。
堪羨昔時軍伍。謾誇儒士德能康。四塞忽聞狼煙起。問儒士。誰人敢去定風波。

征服僂儸未是功。儒士僂儸轉更加。三策張良非惡弱。謀略。漢興楚滅本由他。
項羽翹據無路。酒後難消一曲歌。霸王虞姬皆自刎。當務本。便知儒士定風波。

○ 喜秋天（擣練千聲）

芳林玉露催。花蕊金風觸。永夜嚴霜萬草衰。擣練千聲促。

○ 喜秋天（相思破二首其一）

潘郎妄語多。夜夜道來過。賺妾更深獨弄琴。彈盡相思破。

○ 喜秋天（相思破二首其二）

寂寂坐更深。淚滴爐煙翠。何處貪歡醉不歸。羞向鴛衾睡。

○ 喜秋天（送征衣）

廳前夭桃柳線。頻為送征衣。年每差良人見。【下闕】

○ 喜秋天（離塵俗）

誰家臺榭深。嘹亮宮商足。暮恨朝愁不忍聞。早晚離塵俗。

○ 撥禪關（調名本意二首）

第一勸汝學參禪。心須堅。禪門禪理性甚玄。悟者少。迷多般。
欲得學人悟本性。出巡環。不在內外不中間。無住相。徧三千。

第二勸汝平善男。勤勤參。眾生世上有二三。一世了。莫貪婪。
多見眾生我著相。物上貪。似與明珠不肯捻。拋卻走。一場憨。

○ 宮怨春（到邊庭）

柳條垂處處。喜鵲語零零。焚香稽首表君情。慕得蕭郎好武。累歲長征。向沙場裏。輪寶劍。定欃槍。
去時花欲謝。幾度葉還青。相思夜夜到邊庭。願天下銷戈鑄戟。舜日清平。待功成日。麟閣上。畫圖形。

○ 隱去來（二首）

隱去來。尋空空有有。畢竟兩無名。二境安心欲何守。不長不短鑒空心。君見空心還是有。空有俱遣法無依。智者融心自安偶。隱去來。勿浪波波走。
隱去來。隱去遊朝市。不離煩惱原。無希真妙理。對境息貪癡。何假求高士。是非不二見。法界同昆季。隱去來。大樂無基地。

○ 為大患（調名本意六首）

人生一世。瞥爾之間。如石火電光。非能久住。奉勸門徒。速求出離。

勸門徒。修福善。休愛春光堪賞玩。
思量能得幾多時。畢竟於身為大患。

眷屬多。難相管。前路自家嘗苦難。
閒來託手自思量。也是於身為大患。

戀西施。慕月面。多傾美容生敬善。
歛心淨意試思量。也是於身為大患。

殺猪羊。羞玉饌。屈命親情恣歡宴。
烹炰宰殺自家嘗。也是於身為大患。

懈慢心。難誘勸。揀點師僧論貴賤。
說凡道聖有偏頗。也是於身為大患。

生死心。誇修善。口轉經時心不轉。
佛言如此闡提人。也是於身為大患。

○ 傾杯樂（五陵堪娉）

窈窕逶迤。體貌超羣。傾國應難比。渾身掛綺羅。裝束□□。未省從天得至。臉如花自然多嬌媚。翠柳畫蛾眉。橫波如同秋水。裙生石榴。血染羅衫子。
觀豔質語軟言輕。玉釵綴素綰烏雲髻。年二八久鎖香閨。愛引猧兒鸚鵡戲。十指如玉如葱。凝酥體雪透羅裳裏。堪娉與公子王孫。五陵年少風流壻。

○ 傾杯樂（求名宦）

憶昔笄年。未省離合。生長深閨院。閒凭著繡牀。時拈金針。擬貌舞鳳飛鸞。對妝臺重整嬌姿面。知身貌算料。□□豈教人見。又被良媒。苦出言詞相誘衒。
每道說水際鴛鴦。惟指梁間雙燕。被父母將兒匹配。便認多生宿姻眷。一旦娉得狂夫。攻書業拋妾求名宦。縱然選得。一時朝要。榮華爭穩便。

○ 秋夜長（在他鄉）

天暮蘆花白。秋夜長。庭前樹葉黃。旋草霜。
門前客來了。繡𧛾襠。夫妻在他鄉。淚千行。

○ 秋夜長（遠行人）

一隻銀瓶子。兩手全。攜送遠行人。福祿安。
承聞黃河長。不信寬。身上渡明官。恐怕□。

○ 拋暗號（調名本意十首）

休誇似玉如花貌。年去年來數便老。須知浮世片時間。莫作久長千歲調。
劈面言。劈面道。劈面道時合醒早。頭上緣何白髮多。只這個是無常拋暗號。

經營剋扣生機梏。分定不由人計料。富貴須知宿種來。如今必定難回拗。
逞聰明。誇計較。計較得成身已老。更念眼暗達身邊。只這個是無常拋暗號。

莫趁年時誇窈窕。鬭豔爭輝呈面俏。酒市茶莊盡恣情。見說講開卻失笑。
劫時光。且覓好。阿誰聽你閒經教。看看面皺尚覓強梁。猶不悟無常拋暗號。

休趁閒行兼不紹。不紹教君沉惡道。如今盡枉亂施為。冥司業鏡分明照。
那麼時。無拗較。一任磨磨兼碓擣。況今情緒頓昏沉。猶不悟無常拋暗號。

人生百歲尋常道。阿那個得七十身不夭。纔亡三日早安排。送向荒郊看古道。
送回來。男女鬧。為分財物不停懷懊惱。看看此事到頭來。猶不悟無常拋暗號。

火宅驅牽長煎炒。千頭萬緒何時了。恰到病來臥在牀。一無支準前途道。
心恛惶。生熱惱。冤恨健時不預造。轉眼艱難聲喚頻。猶不悟無常拋暗號。

為人卻要心明瞭。莫學掠虛多諦了。莫慕貪婪沒盡期。也須支準前程道。
莫恣懷。盡亂造。病來不怕君年少。只不病時耆年也耳聾。猶不悟無常拋暗號。

如今世上多顛倒。莫便準承他幼小。他緣壽命各差殊。影響於身先自夭。
卻孤窮。無依靠。終日冤嗟懷懊惱。更添腰曲在身邊。猶不悟無常拋暗號。

富貴奢華未是好。財多害己招煩惱。影響因茲墮劫身。只為貪求心不了。
遇干戈。被鞭拷。地下深藏與他道。一一君親眼見來。猶不悟無常拋暗號。

見他榮貴休生惱。富貴貧窮由宿造。但知穩審用身心。衣食自然長恰好。
慢佛僧。輕神道。爭使這身人愛樂。直須折得形骸鬼不如。猶不悟無常拋暗號。

【 十般道理與君宣。側耳摩心靜莫喧。總是門徒身上事。速須打撲鎖心猿。若依前不肯拋貪愛。定沒輪迴去不還。倘若今朝相取語。西方必見禮金仙。】

○ 拋毬樂（上陽家）

寶髻釵橫綴鬢斜。殊容絕勝上陽家。蛾眉不掃天生綠。蓮臉能勻似早霞。無端略入後園看。羞煞庭中數樹花。

○ 拋毬樂（五陵負恩）

珠淚紛紛濕綺羅。少年公子負恩多。當初姊妹分明道。莫把真心過與他。子細思量著。淡薄知聞解好麼。

○ 取性遊（巖前笑四首）

只向巖前取性遊。每看飛鳥作忙鬧。
念佛鳥。分明叫。啾啾唧唧撩人笑。

蟒蛇鹿麞作隊行。猿猴石上打筋斗。
林中鳴。種種有。更有醍酟沽美酒。

寒號常聞受凍聲。山雞攀折起花毦。
貪看山。石撅倒。不能卻起睡到曉。

時人笑我作癡憨。自作清閒無煩惱。
糧木子。衣結草。鹵莽賊來無可盜。

○ 取性遊（悟真如四首）

行住坐臥纖毫無。影逐身隨移轉了。
悟真如。沒生老。人人盡有菩提道。

口為貪愛逞無明。曠劫輪迴受鞭拷。
鑊湯煎。並碓擣。受罪人人見閻老。

假饒地獄歷多年。只為波叱不肯了。
勸世人。莫草草。須將智慧內外照。

廣求財物為他人。死後三途獨自到。
業者多。無業少。所以佛說三乘教。

○ 高興歌酒賦二十一首

王公特達越今古。六尺堂堂善文武。但令朝夕醉如泥。不惜錢財用如土。
遠近咸知用度慣。輕棄隋珠召玉環。綠酒長令能漲海。黃金不用積如山。
嵇叔夜。阮仲容。冰玉琢。成千鍾。為與劉伶千日酒。醉臥南山百尺松。
一言道合即知音。酒如泉水肉如林。有膽渾淪天許大。泰山團作小於心。
癭木杯。犀酒角。長餔抵脣聲瀺灂。白日林裏訪山濤。夜向甕前尋畢卓。
珊瑚杓。金叵羅。傾酒淙淙如龍渦。酒若懸流注不歇。口如滄海吸黃河。
鵝兒黃。鴨頭綠。桑落蒲桃看不足。相令唯憂日勢斜。吟歡只怕時光促。
挑金燈。爇玉燭。綠珠姮娥送歌曲。遮莫酒如黑黯湫。終須欲入㟏巉谷。
點清酒。如竹葉。沾著脣。甜入頰。罇中湛湛旁人怯。酒熏花色赤翩翩。面上紫光凝㱌㱌。
鳳凰杯。瑪瑙盞。左旋右旋大蟲眼。千車鹿脯作資財。百隻槍籌是家產。
無勞四字犯章程。不明不快酒滿盛。銀碗渾擎張口瀉。君聽且作瀺灂聲。
箏笛相和聲沸天。更將新曲入繁絃。為聽十拍黃花酒。打折一條白玉鞭。
新開九醞氣氛氳。嫌何昔日孟嘗君。壺觴百杯徒浪飲。章程不許李稍雲。
徹曉天明坐不起。酕醄酩酊芳筵裏。迴頭吐出蓮花杯。浮萍草蓋泛香水。
暖淳淳。本無骨。嚥入喉中聲嗗嗗。
納麪酒。嗢勃桃。撥醅嘗卻三五瓢。心頭舊酒逢新酒。半似含消半未消。
今年九月寒應早。高幡百度尊前倒。人醉何愁不得歸。馬識酒家來去道。
入凝冬。香滿室。紅地爐。相厭膝。銀鐺亂點野駞酥。罍罍酒消魚眼出。戶外多應凍慄寒。筵中不若三春日。
孔夫子。并顏淵。古今高哲稱大賢。辯士甲乙魯仲連。何晏馬融老鄭玄。桃花園裏看無地。走入壺中卻有天。
璨然可觀辭賦客。興治文章光憚赫。人生一代不榮華。彭祖徒勞年七百。
醉眠更有何所憂。衣冠身外復何求。但得清罇消日月。莫愁紅粉老春秋。

○ 泛龍舟（遊江樂）

春風細雨霑衣濕。何時恍忽憶揚州。
南至柳城新造口。北對蘭陵孤驛樓。
回望東西二湖水。復見長江萬里流。
白鷺雙飛出谿壑。無數江鷗水上遊。

○ 拜新月（國泰時清）

國泰時清晏。咸賀朝列多賢士。播得羣臣美。卿貳如同魚水。況當秋景。蓂葉初敷卉。同登新樓上。仰望蟾色光起。
回顧玉兔影媚。明鏡匣參差斜墜。澄波美。猶怯怕半鉤銜餌。萬家向月下。祝告深深跪。願皇壽千千。歲登寶位。

○ 拜新月（蕩子他州）

蕩子他州去。已經新歲未還歸。堪恨情如水。到處輒狂迷。不思家國。花下遙指祝神祇。直至於今。拋妾獨守空閨。
上有穹蒼在。三光也合遙知。倚屏幃坐。淚流點滴。金粟羅衣。自嗟薄命。緣業至於斯。乞求待見面。誓不辜伊。

○ 回波樂（斷惑七首）

回波爾時六賊。不如持心斷惑。
縱使誦經千卷。眼裏見經不識。
不解佛法大意。徒勞排文數黑。
頭陀蘭若精進。希望後世功德。
持心即是大患。聖道何由可剋。
若悟生死如夢。一切求心皆息。

法性大海如如。風吹波浪溝渠。
我今不生不滅。於中不覺愚夫。
憎惡若為是惡。無始流浪三塗。
迷人失路但坐。不見六道清虛。

心本無雙無隻。深難到底淵洪。
無來無去不住。獨如法性虛空。
復能出生諸法。不遲不疾從容。
幸顛諸人思持。自然法性通同。

但令但貪但呼。波若法水不枯。
醉時安眠大道。誰能向我停居。
八苦變成甘露。解脫更欲何須。
萬法歸依一相。安然獨坐四衢。

凡夫有喜有慮。少樂終日懷愁。
一朝不報明冥。常作千歲遮頭。
財色□緣不足。盡夜棲榍規求。
如水流向東海。不知何時可休。

不語諦觀如來。逍遙獨脫塵埃。
合眼任心樹下。跏趺端坐花臺。
不懼前後二際。豈著水火三災。
只遣榮樂靜坐。莫戀妻子錢財。
稱體實衣三事。葬身錫杖一枚。
常持智慧刀劍。逢君眼目即開。

法性本來常存。茫茫無有邊畔。
安身取捨之中。被他二境迴換。
歛念之想坐禪。攝意安心覺觀。
木人挾開修道。何時可到彼岸。
忽悟諸法體空。欲似熱病得汗。
無智人前莫說。打破君頭萬段。

○ 十二時（普勸四眾依教修行　一百三十四首）

○ 雞鳴丑（八首）

雞鳴丑。雞鳴丑。曙色纔能分戶牖。
富者高眠醉夢中。貧人已向塵埃走。

或城隍。或村藪。矻矻波波各營構。
下牀開眼是欺謾。舉意用心皆過咎。

或刀尺。或秤斗。增減那容誇眼手。
只知勞役有為身。不曾戒約無厭口。

喫腥羶。飲醲酒。業障癡心難化誘。
也知寺裏講筵開。卻趁尋春玩花柳。

命親鄰。屈朋友。撫掌高歌飲醲酎。
為言恩愛永團圓。將謂榮華不衰朽。

妻子情。終不久。只是生存詐親厚。
未容三日病纏綿。隈地憎嫌百般有。

囑親情。託姑舅。房臥資財暗中袖。
更若夫妻氣不和。乞求得病誰相救。

兄弟亡。男女幼。財物是他為主首。
每逢齋七尚推忙。更肯追修添福祐。

○ 平旦寅（十二首）

平旦寅。天漸曉。鐘鼓滿城驚宿鳥。
萬戶千門悉喧喧。九陌六街人浩浩。

或公私。或營討。不揀高低皆擾擾。
一生多是聚眉愁。百年少見開顏笑。

只知生。不知老。憂活憂家常苦惱。
不信頭中白髮生。憑君自把青銅照。

火宅忙。何日了。朽樹臨崖看即倒。
只憂閒事不憂身。蹉跎不覺無常到。

葬荒郊。安宅兆。古柏寒松蔭荒草。
津梁險路一無憑。合眼沉淪三惡道。

大丈夫。自支料。不用教人再三道。
七十歲人猶自稀。何須更作千年調。

莫任運。要思忖。也須自覓些些穩。
如今一向為生涯。前程將甚為支準。

要慈悲。莫慳吝。小小違情但含忍。
聽法聞經勉力為。持齋念佛加精進。

今日言。是衷懇。萬計頭頭相接引。
就中孤露要安存。切是臨危莫相損。

自知非。須識分。步步無常漸相近。
自家身事自家修。別人誰肯相哀憫。

抱忠貞。行孝順。無利之談休話論。
但將好事讓他人。早晚僂儸勝百鈍。

見師僧。要參問。我慢身心須戒慎。
信喻之人若到來。為君雪出輪迴本。

○ 日出卯（十首）

日出卯。人浩浩。丹燄金煙生浩渺。
纔將曙色襯三山。漸朏微明光八表。

動行人。飛宿鳥。初爍峯巒漸溪沼。
生成萬物力能深。開坼千花功不小。

利雖多。害不少。說著門徒須痛惱。
能令綠鬢作蒼筤。巧使紅顏成墓草。

孕者生。壽者夭。壯者衰殘小者老。
古來美麗與英雄。誰免無常暗侵耗。

上三皇。下四皓。潘岳美容彭祖老。
八元八俊葬丘陵。三傑三良掩荒草。

鬭文才。逞詞藻。三篋五車何足討。
盡推松柏有堅貞。也被消磨見枯槁。

實愁人。作甚好。只有回心歸聖道。
慈悲喜捨離慳貪。忍辱柔和除倨傲。

少誅求。莫奸巧。業報總由心所造。
但斷貪嗔及癡慢。便合如來無漏教。

見善人。相仿效。利益之門須愛樂。
貪財嗜色險巇人。也莫嫌他莫嘲笑。

自恬和。捨喧鬧。息意忘緣真要妙。
依前不改舊時心。萬劫輪迴何日了。

○ 食時辰（十二首）

食時辰。若時節。善女善男聽我說。
不論店肆與人家。多是烹炮啗腥血。

或猪羊。或魚鼈。盡向此時遭剸割。
鰭鱗剉落口猶開。肝肚攜來氣全熱。

或渾炮。或細切。盡逞無明恣餐啜。
教他忍苦受刀砧。猶嫌不美情無悅。

痛一般。命無別。爭不教他抱冤結。
業鏡無情下待君。此時巧口難分雪。

閻魔王。親斷決。一一招當敢抵揭。
不論銖兩總還他。如此相讎幾時歇。

縱為人。神氣劣。短命多災形困惙。
爭如蔬素遣飢腸。免被冤家隨後撮。

況此身。如聚沫。終是無常歸壞滅。
暫時光膩與肥充。兩日不安瘦如刮。

中和年。閏三月。飢餓人民遞相殺。
或是父子相窺圖。到此恩親皆斷絕。

飢火侵。難制遏。道俗僧尼無揀別。
若非尖刃陌心穿。即是長槍胸上剟。

熱油澆。沸湯潑。號訴求他誰睬聒。
貪饕之意若豺狼。毒惡之心似羅剎。

我此言。雖磣糲。只要人聞心改徹。
自茲直到佛涅槃。洗滌身心交淨潔。

罪誰無。要猛決。一懺直教如沃雪。
求生淨土禮彌陀。九品花中常快活。

○ 隅中巳（十二首）

隅中巳。時最善。勝事皆從此時辦。
一是如來持鉢時。二當天眾經行散。

純陀供。香積飯。法會齋筵陳供獻。
州州梵剎扣金鐘。處處道場排玉饌。

或平安。或追薦。肅肅高僧離竹院。
起草簇成鸞鳳臺。霜牋鏤作蓮花椀。

備果花。懸蓋傘。玉像金容光煥爛。
神祇之類沐珍羞。鴉鳥已來皆飽滿。

利存亡。益家眷。凡是有求皆滿願。
不唯禳卻萬般災。兼乃蠲除千戶難。

賓頭盧。大羅漢。應供此時天下徧。
如斯施設益羣生。總是如來巧方便。

彌陀國。兜率院。要去何人為障難。
十齋八戒有功勞。六道三途無繫絆。

佛法中。須用意。得此人身豈容易。
若落邊方下賤中。佛法師僧永難值。

難後人。須慶喜。百分之中無一二。
幸於亂世遇彌陀。又喜殘年逢舍利。

學持齋。究經義。親近大乘生慧智。
夜夜長燃照佛燈。朝朝勤換淹花水。

念觀音。持勢至。一串數珠安袖裏。
目前災難不能侵。臨終又如眠相睡。

利益言。須切記。功果教君不虛棄。
若非淨土禮彌陀。定向天宮覩慈氏。

○ 日南午（十首）

日南午。日南午。赫赫紅輪當萬戶。
晦明緣隔淺深雲。延促遊行南北路。

奮金烏。迅玉兔。旋繞不離南贍部。
潛移紅臉作桑榆。暗換青絲為柳絮。

立三才。經萬古。多少英雄似狼虎。
咸隨落日影魂銷。盡溺遊波無覓處。

潘岳容。石崇富。美麗西施並洛浦。
死王誰怕鏡前花。煞鬼徒勞掌中舞。

春復秋。旦復暮。改變桑田易朝祚。
三皇五帝總成空。四皓七賢皆作土。

虛幻身。無正主。假託眾緣成蔭聚。
一朝緣散氣歸空。又把形骸葬堆阜。

母哭兒。兒哭母。相送人間幾千度。
升沉瞥瞥似浮漚。來往憧憧如鎮戌。

少顏回。老彭祖。前後雖殊盡須去。
無常一件大家知。爭奈人心不驚悟。

減功夫。拋世務。勤聽彌陀親法宇。
看看四大逼來時。何事安然不憂懼。

泡幻形。豈堅固。一失人身難再遇。
勸君取語早修行。前程免受波吒苦。

○ 日昳未（十首）

日昳未。日昳未。幻世浮生如夢寐。
紅顏潛去沒人知。白髮暗來何處避。

貧窮人。若布施。實是教他力難置。
若是生涯幸且充。不解用心修善事。

設深機。窺小利。恨不剜挑人腦髓。
飽餐腥血飲杯觴。恣長無明生意氣。

少謙和。沒仁義。兄弟何曾如手臂。
親生父母似閒人。未省晨昏畧看侍。

恣荒唐。逞奢侈。一日光陰半朝醉。
思量能得幾多時。眼前便見成枯悴。

或腰疼。或冷痺。只道偶然乖攝理。
尋求處士訪靈丹。囑託往還回藥餌。

年命衰。災禍至。積善纏綿難起止。
蹉跎不遇善親情。勸殺猪羊祭神鬼。

長冤家。招禍祟。轉轉前程不如意。
門庭寥落管絃休。車馬稀疏往還棄。

死魔來。相貌異。男女妻兒皆怖畏。
七魄俄成北斗雲。一身遽掩東流水。

漫搥胸。徒下淚。前路茫茫沒依倚。
爭如預自作津梁。免向三途永沉墜。

○ 晡時申（十三首）

晡時申。日將晏。殘景難留如急箭。
不論貧富與公私。盡為生涯走疲倦。

役心神。失茶飯。溪壑之心何日滿。
逢人只道沒功夫。何處更曾修福善。

勸諸人。莫放慢。火宅驅忙無際限。
別人喫物自家飢。功德直須自家辦。

莫多羅。覓閒散。廣置妻房多繫絆。
虛忙恰似採花蜂。自縛何殊蠶作繭。

女若多。費綾絹。好物不可教覰見。
紅羅帳上間銀泥。緋繡牀幃蹙金雁。

鳳凰釵。鸚鵡盞。枕盝妝函金花鈿。
搬將送與別人家。任你耶娘賣家產。

拜別時。日將晚。欲去佯尋詐悲戀。
父邊螫咬覓零銀。母處含啼乞釵釧。

得即欣。阻即怨。歡喜冤家相惱亂。
去後搜尋房臥中。點檢生涯無一半。

殺猪羊。修品饌。聚集親情作光顯。
為他男女受波吒。爭似隨時謀嫁遣。

死到來。不相管。父母與他當苦難。
思量眷屬暫同居。畢竟終身成大患。

釋迦尊。巧方便。說出蓮花經八卷。
火宅門外設三車。欲使門徒登彼岸。

強聞經。勤發願。煞鬼任君錢鉅萬。
直饒宅舍徧寰中。謝得木頭三四片。

著綺羅。掛綾絹。殮入棺中虛壞爛。
分毫善事不曾修。實即令人哀憫見。

○ 日入酉（十首）

日入酉。日入酉。落照殘霞不長久。
林間宿鳥亂分飛。路上歸人爭步走。

罷治生。休運構。凡是工人悉停手。
隨時飯了略跧頭。曉鼓纔明又依舊。

使府君。食香糗。須念樵農住山藪。
旱澇忍苦自耕耘。美飯不曾沾一口。

體單寒。面塵垢。火焙煙熏形黑瘦。
你輩城隍聚落居。人間苦事須知有。

遇清平。永福祐。要者運來皆得就。
不能知分感天恩。厭賤糧儲輕粟豆。

養雞鵝。餵豬狗。雀鼠穿窬圌囤漏。
撮來拋向糞堆頭。日蒸雨爛成蛆臭。

拋擲多。損君壽。現世令人福不厚。
或時種作遇風霜。縱得成苗多稗莠。

嫌善人。親惡友。習狎薰蕕行乖醜。
交關多使七成錢。糴糶無非兩般斗。

年既秋。漸蒲柳。起坐呻吟力衰朽。
聞經業重睡昏昏。買肉腳輕行走走。

齒漸疏。皮漸皺。行動原來一依舊。
不須目下騁僂儸。波吒總在無常後。

○ 黃昏戌（十二首）

黃昏戌。有可說。鼓罷長街人不出。
莫言遇夜得身閒。算錢徹曙猶啾唧。

還往來。露妻室。半夜烹炮餐未畢。
臺盤腳下酒滂沱。經像面前多碎骨。

醉昏昏。迷兀兀。將為長年保安吉。
忽然福盡欲乖張。寒暑交侵成臥疾。

死王來。去倉卒。前路茫茫黑如漆。
業繩牽入鐵城中。萬櫃千箱阿誰物。

捨華堂。埋土窟。一善不修身已卒。
有親男女為追齋。七分之中唯得一。

若姑姨。或弟姪。一分之中也兼失。
爭如少健自家修。閒來更念彌陀佛。

清信男。清信女。聽我今朝相勸語。
曩生曾早結緣來。此時方得相逢遇。

戒身心。少嗔妒。遮莫身為家長主。
百般讒佞耳邊來。冤恨且為含容取。

行無傷。言有據。凡事酌量須得所。
姿妝粉黛莫奢華。衣服綾羅須儉素。

或子孫。或兒婦。衣食恩憐須徧布。
丈夫慈善性恬和。兒女嬌癡輕誡諭。

蘊賢和。作規矩。小大安存如子母。
欲無口業免人嫌。兒大鑰匙分付與。

自修行。辨前路。喫著殘年能幾許。
更饒富似石崇家。誰免身為墳下土。

○ 人定亥（九首）

人定亥。人定亥。盡日驅馳夜方在。
聚頭燈下飲杯觴。促膝盤中啜纖鱠。

或公私。或買賣。陶染結交多聚會。
終年迷醉長無明。肯信佛門堪倚賴。

縱發心。無忍耐。揀點師僧論過罪。
雖逢善境暫回心。忽遇違緣還卻退。

少蹉跎。老追悔。縱強聞經筋力敗。
將錢布施男女嗔。用物設齋妻子怪。

勸莫忙。教且待。方便意圖為窒礙。
何如少健自支分。莫教直到年衰邁。

眼目昏。耳沉聵。漸覺心神轉矇昧。
寢寐長逢過往人。神魂已入幽冥界。

後生時。恣癡愛。終日留情聲色內。
三科法境沒堅牢。五蔭形軀終破壞。

不聰明。少知解。噉食眾生結冤害。
涅槃正路此時迷。生死病源何日瘥。

彌陀佛。功力大。能為勞生除障蓋。
猛拋家務且勤求。看看被送荒郊外。

○ 夜半子（十首）

夜半子。夜半子。時刻循環有終始。
始終終始始還終。有世界來只如此。

死又生。生又死。出沒憧憧何日已。
或前或後即差殊。一例無常歸大地。

夜既闌。天似水。斗轉河迴人盡睡。
有時卻坐草堂中。悲見人間無限事。

悲囚徒。牢獄裏。夜靜領來力拷捶。
杖鞭繩縛苦難任。皮肉痠疼連骨髓。

悲病人。久尪悴。四體沉沉難起止。
牀頭一盞寂寥燈。枕畔兩行酸楚淚。

悲孕婦。日將至。停燭焚香告天地。
性命惟憂頃刻間。渾家大小專看侍。

悲孤孀。沒依倚。髮鬢茸茸雪相似。
霜天寒夜自嗟吁。骨冷衣單多怨懟。

悲行人。拋幼累。恨別愁明啼不寐。
少妻燈下坐支頤。老母堂前愁嚙指。

或富豪。或貧匱。各自前生緣果異。
或藏草舍避驚憂。或臥紅樓整沉醉。

或佳期。或失意。聚散悲歡事難紀。
思量一夜百千家。幾戶憂愁幾家喜。

○ 十二時·總結（六首）

晝屬人。夜屬鬼。睡是人間之小死。
身即冥冥枕上眠。魂魄悠悠何處去。

夜復曉。曉復夜。晝夕遞遷何日罷。
鏡中霜髮逐時添。頰上桃花隨日謝。

足軒車。多宅舍。蘭室屏幃純繡畫。
一朝祿盡死王來。生事落然難顧藉。

善要修。罪須怕。不是虛言相誑謼。
閻王未肯受分疏。煞鬼豈能容諂詐。

火宅忙。須割捨。自古無常誰免者。
暫寄浮生白日中。終歸永臥黃泉下。

更擬講。日將西。計想門徒總待歸。
念佛一時歸舍去。明日依時莫教遲。

○ 胡笳十八拍又一拍

△ 第一拍

漢室將衰兮四夷不賓。動干戈兮征戰頻。
哀哀父母生育我，見離亂兮當此辰。
紗窗對鏡未經事。將謂珠簾能蔽身。
一朝胡騎入中國。蒼黃處處逢胡人。
忽將薄命委鋒鏑。可惜紅顏隨虜塵。

△ 第二拍

馬上將余向絕域。厭生求死死不得。
戎羯腥膻豈是人。豺狼喜怒難姑息。
行盡天山足霜霰。風土蕭條近胡國。
萬里重陰鳥不飛。寒沙莽莽無南北。

△ 第三拍

如羇囚兮在縲絏。憂慮萬端無處說。
使余刀兮剪余髮。食余肉兮飲余血。
誠知殺身願如此。以余為妻不如死。
早被蛾眉累此身。空悲弱質柔如水。

△ 第四拍

山川路長誰記得。何處天涯是鄉國。
自從驚怖少精神。不覺風霜損顏色。
夜中歸夢來又去。朦朧豈解傳消息。
漫漫胡天叫不聞。明明漢月應相識。

△ 第五拍

水頭宿兮草頭坐。風吹漢地衣裳破。
羊脂沐髮長不梳。羔子皮裘領仍左。
狐襟貉袖腥復膻。晝披行兮夜披臥。
氊悵時移無定居。日月長兮不可過。

△ 第六拍

怪得春光不來久。胡中風土無花柳。
天翻地覆誰得知。如今正南看北斗。
姓名音信兩不通。終日經年常閉口。
是非取與在指撝。言語傳情不如手。

△ 第七拍

男兒婦人帶弓箭。塞馬蕃羊臥霜霰。
寸步東西豈自由。偷生乞死非情願。
龜茲觱篥愁中聽。碎葉琵琶夜深怨。
竟夕無雲月上天。故鄉應得重相見。

△ 第八拍

憶昔私家恣嬌小。遠取珍禽學馴擾。
如今淪棄念故鄉。悔不當初放林表。
朔風蕭蕭寒日暮。星河寥落胡天曉。
旦夕思歸不得歸。愁心想似籠中鳥。

△ 第九拍

當日蘇武單于問。道是賓鴻解傳信。
學他刺血寫得書。書上千重萬重恨。
髯胡少年能走馬。彎弓射飛無遠近。
遂令邊雁轉怕人。絕域何由達方寸。

△ 第十拍

恨凌辱兮惡腥膻。憎胡地兮怨胡天。
生得胡兒欲棄捐。及生母子情宛然。
貌殊語異憎還愛。心中不覺常相牽。
朝朝暮暮在眼前。腹生手養寧不憐。

△ 第十一拍

日來月往相催遷。迢迢星歲欲周天。
無冬無夏臥霜霰。水凍草枯為一年。
漢家甲子有正朔。絕域三光空自懸。
幾回鴻雁來又去。腸斷蟾蜍虧復圓。

△ 第十二拍

破瓶落井空永沈。故鄉望斷無歸心。
寧知遠使問姓名。漢語冷冷傳好音。
夢魂幾度到鄉國。覺後翻成哀怨深。
如今果是夢中事。喜過悲來情不任。

△ 第十三拍

童稚牽衣雙在側。將來不可留又憶。
還鄉惜別兩難分。寧棄胡兒歸舊國。
山川萬里復邊戍。背面無由得消息。
淚痕滿面對殘陽。終日依依向南北。

△ 第十四拍

莫以胡兒可羞恥。恩情亦各言其子。
手中十指有長短。截之痛惜皆相似。
還鄉豈不見親族。念此飄零隔生死。
南風萬里吹我心。心亦隨風度遼水。

△ 第十五拍

歎息襟懷無定分。當時怨來歸又恨。
不知愁怨情若何。似有鋒鋩擾方寸。
悲歡竝行情未快。心意相尤自相問。
不緣生得天屬親。豈向仇讐結恩信。

△ 第十六拍

去時只覺天蒼蒼。歸日始知胡地長。
重陰白日落何處。秋雁所向應南方。
平沙四顧自迷惑。遠近悠悠隨雁行。
征途未盡馬蹄盡。不見行人邊草黃。

△ 第十七拍

行盡胡天千萬里。唯見黃沙白雲起。
馬饑跑雪銜草根。人渴敲冰飲流水。
燕山髣髴辨烽戍。鼙鼓如聞漢家壘。
努力前程是帝鄉。生前免向胡中死。

△ 第十八拍

歸來故鄉見親族。田園半蕪春草綠。
明燭重燃煨燼灰。寒泉更洗沈泥玉。
載持巾櫛禮儀好。一弄絲桐生死足。
出入關山十二年。哀情盡在胡笳曲。

○ 胡笳第十八拍又一拍

去年骨肉悲□坼。不似今年苦為客。
失土翻成落水瓶。歸蕃永作投河石。
他鄉人物稀相識。獨有夫君沉憐惜。
歲暮態情生百端。不覺愁牽加一拍。

○ 擣練子（孟姜女六首）

雲疑蓋。月已升。朦朧不眠已三更。
面上褐綾紅分散。號咷大哭呼三星。

對白綿。二丈長。裁衣長短尺上量。
夜來夢見秋交末。自怕君身上□□。

孟姜女。秦杞梁。聲聲懊惱小秦王。
秦王敢質三邊滯。千番萬里築城長。

長城下。哭聲哀。感得長城一垛摧。
裏畔髑髏千萬個。十方骸骨不教回。

刃□亮。兩拳拳。十個指頭血沾根。
青竹干投上玄背子。從今以後信和藩。

娘子好。體一言。離別耶娘十數年。
早晚到家鄉勤餑饊。月盡日交管黃紙錢。
少長無□□□□。月盡日交管黃紙錢。

○ 擣練子（孟姜女四首）

堂前立。拜辭娘。不覺眼中淚千行。
勸你耶娘少悵望。為喫他官家重衣糧。

辭娘了。入妻房。莫將生分向耶娘。
君去前程但努力。不敢放慢向公婆。

孟姜女。杞梁妻。一去燕山更不歸。
造得寒衣無人送。不免自家送征衣。

長城路。實難行。乳酪山下雪紛紛。
喫酒只為隔飯病。願身強健早還歸。

○ 擣衣聲（三載長征）

良人去。住邊庭。三載長征。萬家砧杵擣衣聲。坐寒更。添玉漏。嬾頻聽。
向深閨遠聞雁悲鳴。遙望行人。三春月影照階庭。簾前跪拜。人長命。月長生。

○ 臨江仙（大王處分）

大王處分靖烽煙。山路阻隔多般。寒風切切賤於丹。行路遠。正見一條天。
願我早晚奪山川。大王堯舜團圓。自今以後把槍攢。卸金甲。高唱快活年。

○ 臨江仙（少年夫壻）

少年夫壻奉恩多。霜臉上淚痕多。千回□去自消磨。羅帶上鸞鳳。擬拆意如何。
錦帳屏幃多冷落。何處戀嬌娥。回來直擬苦過磨。思量□得。還是謌哥哥。

○ 臨江仙（時世參差）

岸闊臨江帝宅賒。東風吹柳西斜。春光催綻後園花。鶯啼燕語撩亂。爭忍不思家。每恨經年離別苦。等閒拋棄生涯。如今時世已參差。不如歸去。歸去也。沉醉臥煙霞。

○ 臨江仙（求仙）

不處囂塵千百年。我於此洞求仙。坐□行遊策杖。策杖也。尋溪聽流泉。
神方求盡願為丹。夜深長舞爐前。□□□□登雲。登雲也。□□□□□。

○ 菩薩蠻溪邊舞（疊字體）

霏霏點點迴塘雨。雙雙隻隻鴛鴦語。灼灼野花香。依依金柳黃。
盈盈江上女。兩兩溪邊舞。皎皎綺羅光。輕輕雲粉妝。

○ 菩薩蠻（三峯下二首）

登樓遙望秦宮殿。翩翩只見雙飛燕。渭水一條流。千山與萬丘。
野煙遮遠樹。陌上行人去。何處有英雄。迎歸大內中。
飄颻且在三峯下。秋風往往堪霑灑。腸斷憶仙宮。朦朧煙霧中。
思夢時時睡。不語長如醉。何日卻回歸。玄穹知不知。

○ 菩薩蠻（千般願）

枕前發盡千般願。要休且待青山爛。水面上秤錘浮。直待黃河徹底枯。
白日參辰現。北斗迴南面。休即未能休。且待三更見日頭。

○ 菩薩蠻（卻回歸）

常慚血願居臣下。明君巡幸恩霑灑。差匠見修宮。竭誠無有終。
奉國何曾睡。葺治無人醉。剋日卻回歸。願天涯總西。

○ 菩薩蠻（卻回歸）

御園點點紅絲掛。因風墜落霑枝架。柳色正依依。玄宮照淥池。
每思龍鳳闕。惟恨累年別。計日卻回歸。象似南山不動微。

○ 菩薩蠻（問龍門）

自從宇宙充戈戟。狼煙處處熏天黑。早晚豎金雞。休磨戰馬蹄。
淼淼三江水。半是儒生淚。老尚逐經才。問龍門何日開。

○ 菩薩蠻（回鸞輅）

再安社稷垂衣理。壽同山岳長江水。頻見老人星。萬方休戰征。
良臣安國步。今喜回鸞輅。從此後泰階清。齊□呼聖明。

○ 菩薩蠻（在三峯）

千年鳳闕爭離棄。何時獻得安邦計。鑾駕在三峰。天同地不同。
宇宙憎嫌側。今作蒙塵客。閫外有忠常。思佐聖人王。

○ 菩薩蠻（憂邦國）

自從鑾駕三峯住。傾心日夜思明主。慣在紫微間。笙歌不暫閒。
受祿分南北。誰是憂邦國。此夜卻回鑾。須教社稷安。

○ 菩薩蠻（拋鞭落）

清明節近千山綠。輕盈士女腰如束。九陌正花芳。少年騎馬郎。
羅衫香袖薄。佯醉拋鞭落。何用更回頭。謾添春夜愁。

○ 菩薩蠻（敦煌將）

敦煌古往出神將。感得諸蕃遙欽仰。效節望龍庭。麟臺早有名。
只恨隔蕃部。情懇難申吐。早晚滅狼蕃。一齊拜聖顏。

○ 菩薩蠻（歸不歸二首其一）

清明時節櫻桃熟。捲簾嫩筍初成竹。小玉莫添香。正嫌紅日長。
四肢無氣力。鵲語虛消息。愁對牡丹花。不曾君在家。

○ 菩薩蠻（歸不歸二首其二）

香消羅幌堪魂斷。唯聞蟋蟀吟相伴。每歲送寒衣。到頭歸不歸。
千行欹枕淚。恨別添憔悴。羅帶舊同心。不曾看至今。

○ 菩薩蠻（求宦二首其一）

自從涉遠為遊客。鄉關迢遞千山隔。求宦一無成。操勞不暫停。
路逢寒食節。處處櫻花發。攜酒步金隄。望鄉關雙淚垂。

○ 菩薩蠻（求宦二首其二）

數年學劍攻書苦。也曾鑿壁偷光露。积雪聚飛螢。多年事不成。
每恨無謀識。路遠關山隔。權隱在江河。龍門終一過。

○ 菩薩蠻（相思意）

□□□□□□□。□□□□□□□。□□□□□。□□□□□。
□□□□□。□□相思意。羞著舊羅裳。雙雙金鳳凰。

○ 菩薩蠻（送行人）

昨朝為送行人早。五更未罷金雞叫。相送過河梁。水聲堪斷腸。
唯愁離別苦。努力登長路。駐馬再搖鞭。為傳千萬言。

○ 菩薩蠻（醉如泥）

紅爐暖閣佳人睡。隔簾飛雪添寒氣。小院奏笙歌。香風簇綺羅。
酒傾金盞滿。蘭麝重開宴。公子醉如泥。天街聞馬嘶。

○ 鳳歸雲（征夫數載二首其一）

征夫數載。萍寄他邦。去便無消息。累換星霜。月下愁聽砧杵起。塞雁南行。孤眠鸞帳裏。枉勞魂夢。夜夜飛颺。
想君薄行。更不思量。誰為傳書與。表妾衷腸。倚牖無言垂血淚。暗祝三光。萬般無奈處。一爐香盡。又更添香。

○ 鳳歸雲（征夫數載二首其二）

綠窗獨坐。修得君書。征衣裁縫了。遠寄邊隅。想你為君貪苦戰。不憚崎嶇。終朝沙磧裏。止憑三尺。勇戰單于。
豈知紅臉。淚滴如珠。枉把金釵卜。卦卦皆虛。魂夢天涯無暫歇。枕上長噓。待公卿回故里。容顏憔悴。彼此何如。

○ 鳳歸雲（魯女堅貞二首其一）

幸因今日。得覩嬌娥。眉如初月。目引橫波。素胸未消殘雪。透輕羅。□□□□□。朱含碎玉。雲髻婆娑。
東鄰有女。相料實難過。羅衣掩袂。行步逶迤。逢人問語羞無力。態嬌多。錦衣公子見。垂鞭立馬。腸斷知麼。

○ 鳳歸雲（魯女堅貞二首其二）

兒家本是。累代簪纓。父兄皆是。佐國良臣。幼年生於閨閣。洞房深。訓習禮儀足。三從四德。針黹分明。
娉得良人。為國願長征。爭名定難。未有歸程。徒勞公子肝腸斷。謾生心。妾身如松柏。守志強過。。

○ 柳青娘（倚闌人二首其一）

青絲髻綰臉邊芳。淡紅衫子掩酥胸。出門斜撚同心弄。意恛惶。故使橫波認玉郎。
叵耐不知何處去。教人幾度掛羅裳。待得歸來須共語。情轉傷。斷卻妝樓伴小娘。

○ 柳青娘（倚闌人二首其二）

碧羅冠子結初成。肉紅衫子石榴裙。故著胭脂輕輕染。淡施檀色注歌脣。□□含情喚小鶯。
只問玉郎何處去。纔言不覺到朱門。扶入錦幃□□□。□殷勤。因何辜負倚闌人。

○ 更漏子（秋思）

金鴨香。紅蠟淚。偏照畫堂秋思。眉翠盡。鬢雲殘。夜來衾枕寒。
梧桐樹。三更雨。不道離心正苦。一葉葉。一聲聲。空階滴到明。

○ 更漏長（宮怨）

三十六宮秋夜永。露華點滴高梧。丁丁玉漏咽銅壺。明月上金鋪。
紅線毯。博山爐。香風暗觸流蘇。羊車一去長青蕪。塵鏡綵鸞孤。

○ 竹枝子（游蕩經年）

羅幌塵生□□□。笙簧無緒理。恨小郎游蕩經年。不施紅粉鏡臺前。只是焚香禱祝天。
屏幃悄悄□□□。□□垂珠淚。點點滴滴成斑。待伊來際共伊言。須改狂來斷卻顛。

○ 竹枝子（蕭娘相許）

高捲珠簾垂玉牖。公子王孫女。顏容二八小娘。滿頭珠翠影爭光。百步惟聞蘭麝香。
口含紅豆相思語。幾度遙相許。修書傳與蕭娘。倘若有意嫁潘郎。休遣潘郎爭斷腸。

○ 出家樂（調名本意二首）

出家樂。出家樂。無始起。離諸著。今生值善割親緣。頓捨塵情斷眾惡。（斷眾惡。）發身心。依聖學。除於結使下金刀。落髮披衣餐寶藥。（餐寶藥。）　懷法喜。加踴躍。誰其長夜睡重昏。此日輕身忻大覺。（忻大覺。）

出家安。出家安。一切事。不相干。年登二十逢和尚。敬受尸邏遇淨壇。（遇淨壇。）修定慧。證非難。悟若瑠璃明內外。妙喻蓮華恣總看。（恣總看。）　稱釋子。法門寬。出入往來無礙道。解脫逍遙證涅槃。（證涅槃。）

〔全文完〕

