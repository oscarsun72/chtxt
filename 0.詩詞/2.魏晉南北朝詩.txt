#下載最新版本，請訪問: http/://github.com/bgc2017/chtxt
#如果您發現錯字、脫字、衍字，請反饋至: http/://github.com/bgc2017/chtxt/i//ue/
#創建日期: 2021/01/31
#更新日期: 2021/10/06

○ 百志詩/〔魏晉〕干寶

壯士稟杰姿，氣烈有自然。
俯仰群眾中，胡能救世艱。
闕鞏代縫掖，兜鍪易進賢。

○ 諷諫詩二首其一/〔魏晉〕趙整

昔聞孟津河，千里作一曲。
此水本自清，是誰攪令濁。

○ 諷諫詩二首其二/〔魏晉〕趙整

北園有一樹，布葉垂重陰。
外雖饒棘刺，內實有赤心。(一作「外雖多棘刺」)

○ 琴歌/〔魏晉〕趙整

阿得脂，阿得脂，博勞舊父是仇綏，尾長翼短不能飛。遠徙種人留鮮卑，一旦緩急語阿誰。(一作「一旦緩急當語誰」)

○ 酒德歌/〔魏晉〕趙整

地列酒泉，天垂酒池。
杜康妙識，儀狄先知。
紂喪殷邦，桀傾夏國。
由此言之，前危後則。

○ 酒德歌/〔魏晉〕趙整

穫黍西秦，采麥東齊。
春封夏發，鼻納心迷。

○ 諫歌/〔魏晉〕趙整

不見雀來入燕室，但見浮雲蔽白日。

○ 詩/〔魏晉〕牽秀

高宗夢巖穴，姬文兆渭濱。
群分邈十里，感應用形神。

○ 宴曜武堂詩/〔魏晉〕牽秀

沐浴洪流，飲服清芳。
將結微根，永晞朝陽。
恭承渥惠，庶無怠荒。

○ 祖孫楚詩/〔魏晉〕牽秀

受茲明命，作守西疆。

○ 四言詩/〔魏晉〕牽秀

乾道輔仁，坤德尚沖。

○ 歸風送遠操/〔魏晉〕趙飛燕

涼風起兮天隕霜，懷君子兮渺難望，感予心兮多慨慷。

○ 九日閑居/〔魏晉〕陶潛

序:余閒居愛重九之名，秋菊盈園而持醪靡由，空服九華，寄懷於言。

世短意常多，斯人樂久生。(一作「世短意恆多」)
日月依辰至，舉俗愛其名。
露淒暄風息，氣澈天象明。
往燕無遺影，來雁有餘聲。
酒能祛百慮，菊解制頹齡。(一作「菊為制頹齡」)
如何蓬廬士，空視時運傾。
塵爵恥虛罍，寒華徒自榮。
斂襟獨閑謠，緬焉起深情。
棲遲固多娛，淹留豈無成。

○ 遊斜川/〔魏晉〕陶潛

序:辛丑正月五日，天氣澄和，風物閑美，與二三鄰曲同遊斜川。臨長流，望曾城，魴鯉躍鱗於將夕，水鷗乘和以翻飛。彼南阜者，名實舊矣，不復乃爲嗟嘆。若夫曾城，傍無依接，獨秀中皋，遙想靈山，有愛嘉名。欣對不足，率爾賦詩。悲日月之遂往，悼吾年之不留。各疏年紀鄉里，以記其時日。

開歲倏五日，吾生行歸休。
念之動中懷，及辰為茲遊。
氣和天惟澄，班坐依遠流。
弱湍馳文魴，閑谷矯鳴鷗。
迥澤散遊目，緬然睇曾丘。
雖微九重秀，顧瞻無匹儔。
提壺接賓侶，引滿更獻酬。
未知從今去，當復如此否。
中觴縱遙情，忘彼千載憂。
且極今朝樂，明日非所求。

○ 形影神其一·形贈影/〔魏晉〕陶潛

序:貴賤賢愚，莫不營營以惜生，斯甚惑焉。故極陳形影之苦，言神辨自然以釋之，好事君子，共取其心焉。

天地長不沒，山川無改時。
草木得常理，霜露榮悴之。
謂人最靈智，獨復不如茲。
適見在世中，奄去靡歸期。
奚覺無一人，親識豈相思。
但餘平生物，舉目情悽洏。
我無騰化術，必爾不復疑。
願君取吾言，得酒莫苟辭。

○ 形影神其二·影答形/〔魏晉〕陶潛

存生不可言，衛生每苦拙。
誠願遊崑華，邈然茲道絕。
與子相遇來，未嘗異悲悅。
憩蔭若暫乖，止日終不別。
此同既難常，黯爾俱時滅。
身沒名亦盡，念之五情熱。
立善有遺愛，胡為不自竭。
酒云能消憂，方此詎不劣。

○ 形影神其三·神釋/〔魏晉〕陶潛

大鈞無私力，萬理自森著。(一作「萬物自森著」)
人為三才中，豈不以我故。
與君雖異物，生而相依附。
結託善惡同，安得不相語。(一作「結託既喜同」)
三皇大聖人，今復在何處。
彭祖壽永年，欲留不得住。(一作「彭祖愛永年」)
老少同一死，賢愚無復數。
日醉或能忘，將非促齡具。
立善常所欣，誰當為汝譽。
甚念傷吾生，正宜委運去。
縱浪大化中，不喜亦不懼。
應盡便須盡，無復獨多慮。

○ 示周續之祖企謝景夷三郎/〔魏晉〕陶潛

負痾頹檐下，終日無一欣。
藥石有時閑，念我意中人。
相去不尋常，道路邈何因。
周生述孔業，祖謝響然臻。
道喪向千載，今朝復斯聞。
馬隊非講肆，校書亦已勤。
老夫有所愛，思與爾為鄰。
願言誨諸子，從我潁水濱。

○ 歸園田居五首其一/〔魏晉〕陶潛

少無適俗韻，性本愛丘山。
誤落塵網中，一去三十年。
羈鳥戀舊林，池魚思故淵。
開荒南野際，守拙歸園田。
方宅十餘畝，草屋八九間。
榆柳蔭後園，桃李羅堂前。
曖曖遠人村，依依墟里煙。
狗吠深巷中，雞鳴桑樹巔。
戶庭無塵雜，虛室有餘閑。
久在樊籠裏，復得返自然。

○ 歸園田居五首其二/〔魏晉〕陶潛

野外罕人事，窮巷寡輪鞅。
白日掩荊扉，虛室絕塵想。
時復墟曲中，披草共來往。
相見無雜言，但道桑麻長。
桑麻日已長，我土日已廣。
常恐霜霰至，零落同草莽。

○ 歸園田居五首其三/〔魏晉〕陶潛

種豆南山下，草盛豆苗稀。
晨興理荒穢，帶月荷鋤歸。
道狹草木長，夕露沾我衣。
衣沾不足惜，但使願無違。

○ 歸園田居五首其四/〔魏晉〕陶潛

久去山澤遊，浪莽林野娛。
試攜子姪輩，披榛步荒墟。
徘徊丘壠間，依依昔人居。
井竈有遺處，桑竹殘朽株。
借問採薪者，此人皆焉如。
薪者向我言，死沒無復餘。
一世異朝市，此語真不虛。
人生似幻化，終當歸空無。

○ 歸園田居五首其五/〔魏晉〕陶潛

悵恨獨策還，崎嶇歷榛曲。
山澗清且淺，遇以濯吾足。
漉我新熟酒，隻雞招近局。
日入室中闇，荊薪代明燭。
歡來苦夕短，已復至天旭。

○ 乞食/〔魏晉〕陶潛

飢來驅我去，不知竟何之。
行行至斯里，叩門拙言辭。
主人解余意，遺贈豈虛來。
談諧終日夕，觴至輒傾杯。
情欣新知歡，言詠遂賦詩。
感子漂母惠，愧我非韓才。
銜戢知何謝，冥報以相貽。

○ 諸人共遊周家墓柏下/〔魏晉〕陶潛

今日天氣佳，清吹與鳴彈。
感彼柏下人，安得不為歡。
清歌散新聲，綠酒開芳顏。
未知明日事，余襟良已殫。

○ 怨詩楚調示龐主簿鄧治中/〔魏晉〕陶潛

天道幽且遠，鬼神茫昧然。
結髮念善事，僶俛六九年。
弱冠逢世阻，始室喪其偏。
炎火屢焚如，螟蜮恣中田。
風雨縱橫至，收斂不盈廛。
夏日長抱飢，寒夜無被眠。
造夕思雞鳴，及晨願烏遷。
在己何怨天，離憂悽目前。
吁嗟身後名，於我若浮煙。
慷慨獨悲歌，鍾期信為賢。

○ 答龐參軍/〔魏晉〕陶潛

序:三復來貺，欲罷不能。自爾鄰曲，冬春再交，款然良對，忽成舊遊。俗諺云「數面成親舊」，況情過此者乎？人事好乖，便當語離；楊公所嘆，豈惟常悲。吾抱疾多年，不復為文，本既不豐，復老病繼之。輒依《周禮》往復之義，且為別後相思之資。

相知何必舊，傾蓋定前言。
有客賞我趣，每每顧林園。
談諧無俗調，所說聖人篇。
或有數斗酒，閑飲自歡然。
我實幽居士，無復東西緣。
物新人唯舊，弱毫多所宣。
情通萬里外，形跡滯江山。
君其愛體素，來會在何年。

○ 五月旦作和戴主簿/〔魏晉〕陶潛

虛舟縱逸棹，回復遂無窮。
發歲始俛仰，星紀奄將中。
南窗罕悴物，北林榮且豐。
神淵寫時雨，晨色奏景風。
既來孰不去，人理固有終。
居常待其盡，曲肱豈傷沖。
遷化或夷險，肆志無窊隆。
即事如已高，何必升華嵩。

○ 連雨獨飲/〔魏晉〕陶潛

運生會歸盡，終古謂之然。
世間有松喬，於今定何間。
故老贈余酒，乃言飲得仙。
試酌百情遠，重觴忽忘天。
天豈去此哉，任真無所先。
雲鶴有奇翼，八表須臾還。
自我抱茲獨，僶俛四十年。
形骸久已化，心在復何言。

○ 和劉柴桑/〔魏晉〕陶潛

山澤久見招，胡事乃躊躇。
直為親舊故，未忍言索居。
良辰入奇懷，挈杖還西廬。
荒途無歸人，時時見廢墟。
茅茨已就治，新疇復應畬。
谷風轉淒薄，春醪解饑劬。
弱女雖非男，慰情良勝無。
栖栖世中事，歲月共相疏。
耕織稱其用，過此奚所須。
去去百年外，身名同翳如。

○ 酬劉柴桑/〔魏晉〕陶潛

窮居寡人用，時忘四運周。
櫚庭多落葉，慨然已知秋。(一作「閭庭多落葉」、「空庭多落葉」)
新葵鬱北牖，嘉穟養南疇。
今我不為樂，知有來歲不。
命室攜童弱，良日登遠遊。

○ 移居二首其一/〔魏晉〕陶潛

昔欲居南村，非為卜其宅。
聞多素心人，樂與數晨夕。
懷此頗有年，今日從茲役。
弊廬何必廣，取足蔽床席。
鄰曲時時來，抗言談在昔。
奇文共欣賞，疑義相與析。

○ 移居二首其二/〔魏晉〕陶潛

春秋多佳日，登高賦新詩。
過門更相呼，有酒斟酌之。
農務各自歸，閑暇輒相思。
相思則披衣，言笑無厭時。
此理將不勝，無為忽去茲。
衣食當須紀，力耕不吾欺。

○ 於王撫軍座送客/〔魏晉〕陶潛

秋日淒且厲，百卉具已腓。
爰以履霜節，登高餞將歸。
寒氣冒山澤，遊雲倏無依。
洲渚四緬邈，風水互乖違。
瞻夕欣良讌，離言聿云悲。
晨鳥暮來還，懸車斂餘輝。
逝止判殊路，旋駕悵遲遲。
目送回舟遠，情隨萬化遺。

○ 與殷晉安別/〔魏晉〕陶潛

序:殷先作晉安南府長史掾，因居潯陽，後作太尉參軍，移家東下，作此以贈。

遊好非少長，一遇盡殷勤。
信宿酬清話，益復知為親。
去歲家南里，薄作少時鄰。
負杖肆遊從，淹留忘宵晨。
語默自殊勢，亦知當乖分。
未謂事已及，興言在茲春。
飄飄西來風，悠悠東去雲。
山川千里外，言笑難為因。
良才不隱世，江湖多賤貧。
脫有經過便，念來存故人。

○ 和郭主簿二首其一/〔魏晉〕陶潛

藹藹堂前林，中夏貯清陰。
凱風因時來，回飆開我襟。
息交遊閑業，臥起弄書琴。
園蔬有餘滋，舊穀猶儲今。
營己良有極，過足非所欽。
舂秫作美酒，酒熟吾自斟。
弱子戲我側，學語未成音。
此事真復樂，聊用忘華簪。
遙遙望白雲，懷古一何深。

○ 和郭主簿二首其二/〔魏晉〕陶潛

和澤周三春，清涼素秋節。
露凝無游氛，天高風景澈。
陵岑聳逸峰，遙瞻皆奇絕。
芳菊開林耀，青松冠巖列。
懷此貞秀姿，卓為霜下傑。
銜觴念幽人，千載撫爾訣。
檢素不獲展，厭厭竟良月。

○ 贈羊長史/〔魏晉〕陶潛

愚生三季後，慨然念黃虞。
得知千載外，正賴古人書。
賢聖留餘跡，事事在中都。
豈忘游心目，關河不可踰。
九域甫已一，逝將理舟輿。
聞君當先邁，負痾不獲俱。
路若經商山，為我少躊躇。
多謝綺與角，精爽今何如。
紫芝誰復採，深谷久應蕪。
駟馬無貰患，貧賤有交娛。
清謠結心曲，人乖運見疏。
擁懷累代下，言盡意不舒。

○ 歲暮和張常侍/〔魏晉〕陶潛

市朝悽舊人，驟驥感悲泉。
明旦非今日，歲暮余何言。
素顏斂光潤，白髮一已繁。
闊哉秦穆談，旅力豈未愆。
向夕長風起，寒雲沒西山。
厲厲氣遂嚴，紛紛飛鳥還。
民生鮮常在，矧伊愁苦纏。
屢闕清酤至，無以樂當年。
窮通靡攸慮，顦顇由化遷。
撫己有深懷，履運增慨然。

○ 和胡西曹示顧賊曹/〔魏晉〕陶潛

蕤賓五月中，清朝起南颸。
不駛亦不遲，飄飄吹我衣。
重雲蔽白日，閑雨紛微微。
流目視西園，曄曄榮紫葵。
於今甚可愛，奈何當復衰。
感物願及時，每恨靡所揮。
悠悠待秋稼，寥落將賒遲。
逸想不可淹，猖狂獨長悲。

○ 悲從弟仲德/〔魏晉〕陶潛

銜哀過舊宅，悲淚應心零。
借問為誰悲，懷人在九冥。
禮服名群從，恩愛若同生。
門前執手時，何意爾先傾。
在數竟未免，為山不及成。(一作「在數竟不免」)
慈母沈哀疚，二胤纔數齡。
雙位委空館，朝夕無哭聲。
流塵集虛坐，宿草旅前庭。
階除曠遊跡，園林獨餘情。
翳然乘化去，終天不復形。
遲遲將回步，惻惻悲襟盈。(一作「惻惻衿涕盈」)

○ 始作鎮軍參軍經曲阿/〔魏晉〕陶潛

弱齡寄事外，委懷在琴書。
被褐欣自得，屢空常晏如。
時來苟冥會，宛轡憩通衢。
投策命晨裝，暫與園田疏。
眇眇孤舟逝，綿綿歸思紆。
我行豈不遙，登降千里餘。
目倦川塗異，心念山澤居。
望雲慙高鳥，臨水愧游魚。
真想初在襟，誰謂形迹拘。
聊且憑化遷，終返班生廬。

○ 辛丑歲七月赴假還江陵夜行塗中/〔魏晉〕陶潛

閑居三十載，遂與塵事冥。
詩書敦宿好，林園無俗情。(一作「林園無世情」)
如何捨此去，遙遙至南荊。
叩枻新秋月，臨流別友生。
涼風起將夕，夜景湛虛明。
昭昭天宇闊，皛皛川上平。
懷役不遑寐，中宵尚孤征。
商歌非吾事，依依在耦耕。
投冠旋舊墟，不為好爵縈。
養真衡茅下，庶以善自名。

○ 癸卯歲十二月中作與從弟敬遠/〔魏晉〕陶潛

寢迹衡門下，邈與世相絕。
顧眄莫誰知，荊扉晝常閉。
淒淒歲暮風，翳翳經日雪。
傾耳無希聲，在目皓已潔。
勁氣侵襟袖，簞瓢謝屢設。
蕭索空宇中，了無一可悅。
歷覽千載書，時時見遺烈。
高操非所攀，謬得固窮節。
平津苟不由，栖遲詎為拙。
寄意一言外，茲契誰能別。

○ 庚子歲五月中從都還阻風於規林二首其一/〔魏晉〕陶潛

行行循歸路，計日望舊居。
一欣侍溫顏，再喜見友于。
鼓棹路崎曲，指景限西隅。
江山豈不險，歸子念前塗。
凱風負我心，戢枻守窮湖。
高莽眇無界，夏木獨森疏。
誰言客舟遠，近瞻百里餘。
延目識南嶺，空歎將焉如。

○ 庚子歲五月中從都還阻風於規林二首其二/〔魏晉〕陶潛

自古歎行役，我今始知之。
山川一何曠，巽坎難與期。
崩浪聒天響，長風無息時。
久遊戀所生，如何淹在茲。
靜念園林好，人間良可辭。
當年詎有幾，縱心復何疑。

○ 乙巳歲三月為建威參軍使都經錢溪/〔魏晉〕陶潛

我不踐斯境，歲月好已積。
晨夕看山川，事事悉如昔。
微雨洗高林，清飆矯雲翮。
眷彼品物存，義風都未隔。
伊余何為者，勉勵從茲役。
一形似有制，素襟不可易。
園田日夢想，安得久離析。
終懷在歸舟，諒哉宜霜柏。(一作「終懷在壑舟」)

○ 癸卯歲始春懷古田舍二首其一/〔魏晉〕陶潛

在昔聞南畝，當年竟未踐。
屢空既有人，春興豈自免。
夙晨裝吾駕，啟塗情已緬。
鳥哢歡新節，泠風送餘善。
寒竹被荒蹊，地為罕人遠。
是以植杖翁，悠然不復返。
即理愧通識，所保詎乃淺。

○ 癸卯歲始春懷古田舍二首其二/〔魏晉〕陶潛

先師有遺訓，憂道不憂貧。
瞻望邈難逮，轉欲志長勤。
秉耒歡時務，解顏勸農人。
平疇交遠風，良苗亦懷新。
雖未量歲功，即事多所欣。
耕種有時息，行者無問津。
日入相與歸，壺漿勞近鄰。
長吟掩柴門，聊為隴畝民。

○ 還舊居/〔魏晉〕陶潛

疇昔家上京，六載去還歸。
今日始復來，惻愴多所悲。
阡陌不移舊，邑屋或時非。
履歷周故居，鄰老罕復遺。
步步尋往迹，有處特依依。
流幻百年中，寒暑日相推。
常恐大化盡，氣力不及衰。
撥置且莫念，一觴聊可揮。

○ 戊申歲六月中遇火/〔魏晉〕陶潛

草廬寄窮巷，甘以辭華軒。
正夏長風急，林室頓燒燔。
一宅無遺宇，舫舟蔭門前。
迢迢新秋夕，亭亭月將圓。
果菜始復生，驚鳥尚未還。
中宵竚遙念，一盼周九天。
總髮抱孤介，奄出四十年。
形迹憑化往，靈府長獨閑。
貞剛自有質，玉石乃非堅。
仰想東戶時，餘糧宿中田。
鼓腹無所思，朝起暮歸眠。
既已不遇茲，且遂灌西園。(一作「且遂灌我園」)

○ 己酉歲九月九日/〔魏晉〕陶潛

靡靡秋已夕，淒淒風露交。
蔓草不復榮，園木空自凋。
清氣澄餘滓，杳然天界高。
哀蟬無留響，叢雁鳴雲霄。
萬化相尋繹，人生豈不勞。
從古皆有沒，念之中心焦。
何以稱我情，濁酒且自陶。
千載非所知，聊以永今朝。

○ 庚戌歲九月中於西田穫早稻/〔魏晉〕陶潛

人生歸有道，衣食固其端。
孰是都不營，而以求自安。
開春理常業，歲功聊可觀。
晨出肆微勤，日入負禾還。(一作「日入負耒還」)
山中饒霜露，風氣亦先寒。
田家豈不苦，弗獲辭此難。
四體誠乃疲，庶無異患干。
盥濯息簷下，斗酒散襟顏。
遙遙沮溺心，千載乃相關。
但願長如此，躬耕非所歎。

○ 丙辰歲八月中於下潠田舍穫/〔魏晉〕陶潛

貧居依稼穡，戮力東林隈。
不言春作苦，常恐負所懷。
司田眷有秋，寄聲與我諧。
飢者歡初飽，束帶候鳴雞。
揚檝越平湖，汎隨清壑迴。
鬱鬱荒山裏，猿聲閑且哀。
悲風愛靜夜，林鳥喜晨開。
曰余作此來，三四星火頹。
姿年逝已老，其事未云乖。
遙謝荷蓧翁，聊得從君栖。

○ 止酒/〔魏晉〕陶潛

居止次城邑，逍遙自閑止。
坐止高蔭下，步止蓽門裏。
好味止園葵，大歡止稚子。
平生不止酒，止酒情無喜。
暮止不安寢，晨止不能起。
日日欲止之，營衛止不理。
徒知止不樂，未知止利己。(一作「不信止利己」、「未信止利己」)
始覺止為善，今朝真止矣。
從此一止去，將止扶桑涘。
清顏止宿容，奚止千萬祀。

○ 述酒/〔魏晉〕陶潛

重離照南陸，鳴鳥聲相聞。
秋草雖未黃，融風久已分。
素礫皛修渚，南嶽無餘雲。
豫章抗高門，重華固靈墳。
流淚抱中歎，傾耳聽司晨。
神州獻嘉粟，西靈為我馴。
諸梁董師旅，羋勝喪其身。
山陽歸下國，成名猶不勤。
卜生善斯牧，安樂不為君。
平王去舊京，峽中納遺薰。
雙陵甫云育，三趾顯奇文。(一作「雙陽甫云育」)
王子愛清吹，日中翔河汾。
朱公練九齒，閑居離世紛。
峨峨西嶺內，偃息常所親。
天容自永固，彭殤非等倫。

○ 飲酒二十首其一/〔魏晉〕陶潛

序:余閒居寡歡，兼此夜已長，偶有名酒，無夕不飲，顧影獨盡，忽焉復醉。既醉之後，輙題數句自娛，紙墨遂多，辭無詮次，聊命故人書之以為歡笑爾。

衰榮無定在，彼此更共之。
邵生瓜田中，寧似東陵時。
寒暑有代謝，人道每如茲。
達人解其會，逝將不復疑。
忽與一觴酒，日夕歡相持。

○ 飲酒二十首其二/〔魏晉〕陶潛

積善云有報，夷叔在西山。
善惡苟不應，何事空立言。
九十行帶索，飢寒況當年。
不賴固窮節，百世當誰傳。

○ 飲酒二十首其三/〔魏晉〕陶潛

道喪向千載，人人惜其情。
有酒不肯飲，但顧世間名。
所以貴我身，豈不在一生。
一生復能幾，倏如流電驚。
鼎鼎百年內，持此欲何成。

○ 飲酒二十首其四/〔魏晉〕陶潛

栖栖失羣鳥，日暮猶獨飛。
徘徊無定止，夜夜聲轉悲。
厲響思清遠，去來何依依。
因值孤生松，斂翮遙來歸。
勁風無榮木，此蔭獨不衰。
託身已得所，千載不相違。

○ 飲酒二十首其五/〔魏晉〕陶潛

結廬在人境，而無車馬喧。
問君何能爾，心遠地自偏。
采菊東籬下，悠然見南山。
山氣日夕佳，飛鳥相與還。
此中有真意，欲辯已忘言。

○ 飲酒二十首其六/〔魏晉〕陶潛

行止千萬端，誰知非與是。
是非苟相形，雷同共譽毀。
三季多此事，達士似不爾。
咄咄俗中愚，且當從黃綺。

○ 飲酒二十首其七/〔魏晉〕陶潛

秋菊有佳色，裛露掇其英。
汎此忘憂物，遠我遺世情。
一觴雖獨進，杯盡壺自傾。
日入羣動息，歸鳥趨林鳴。
嘯傲東軒下，聊復得此生。

○ 飲酒二十首其八/〔魏晉〕陶潛

青松在東園，眾草沒其姿。(一作「眾草沒奇姿」)
凝霜殄異類，卓然見高枝。
連林人不覺，獨樹眾乃奇。
提壺撫寒柯，遠望時復為。
吾生夢幻間，何事紲塵羈。

○ 飲酒二十首其九/〔魏晉〕陶潛

清晨聞叩門，倒裳往自開。
問子為誰歟，田父有好懷。
壺漿遠見候，疑我與時乖。
襤縷茅檐下，未足為高栖。
一世皆尚同，願君汩其泥。
深感父老言，稟氣寡所諧。
紆轡誠可學，違己詎非迷。
且共歡此飲，吾駕不可回。

○ 飲酒二十首其十/〔魏晉〕陶潛

在昔曾遠遊，直至東海隅。
道路迥且長，風波阻中塗。
此行誰使然，似為飢所驅。
傾身營一飽，少許便有餘。
恐此非名計，息駕歸閑居。

○ 飲酒二十首其十一/〔魏晉〕陶潛

顏生稱為仁，榮公言有道。
屢空不獲年，長飢至于老。
雖留身後名，一生亦枯槁。
死去何所知，稱心固為好。
客養千金軀，臨化消其寶。
裸葬何必惡，人當解意表。

○ 飲酒二十首其十二/〔魏晉〕陶潛

長公曾一仕，壯節忽失時。
杜門不復出，終身與世辭。
仲理歸大澤，高風始在茲。
一往便當已，何為復狐疑。
去去當奚道，世俗久相欺。
擺落悠悠談，請從余所之。

○ 飲酒二十首其十三/〔魏晉〕陶潛

有客常同止，趣舍邈異境。
一士長獨醉，一夫終年醒。
醒醉還相笑，發言各不領。
規規一何愚，兀傲差若穎。
寄言酣中客，日沒燭當炳。(一作「日沒燭當秉」、「日沒獨何炳」)

○ 飲酒二十首其十四/〔魏晉〕陶潛

故人賞我趣，挈壺相與至。
班荊坐松下，數斟已復醉。
父老雜亂言，觴酌失行次。
不覺知有我，安知物為貴。
悠悠迷所留，酒中有深味。

○ 飲酒二十首其十五/〔魏晉〕陶潛

貧居乏人工，灌木荒余宅。
班班有翔鳥，寂寂無行迹。
宇宙一何悠，人生少至百。
歲月相催逼，鬢邊早已白。
若不委窮達，素抱深可惜。

○ 飲酒二十首其十六/〔魏晉〕陶潛

少年罕人事，游好在六經。
行行向不惑，淹留遂無成。
竟抱固窮節，飢寒飽所更。
敝廬交悲風，荒草沒前庭。
披褐守長夜，晨雞不肯鳴。
孟公不在茲，終以翳吾情。

○ 飲酒二十首其十七/〔魏晉〕陶潛

幽蘭生前庭，含薰待清風。
清風脫然至，見別蕭艾中。
行行失故路，任道或能通。
覺悟當念還，鳥盡廢良弓。

○ 飲酒二十首其十八/〔魏晉〕陶潛

子雲性嗜酒，家貧無由得。
時賴好事人，載醪祛所惑。
觴來為之盡，是諮無不塞。
有時不肯言，豈不在伐國。
仁者用其心，何嘗失顯默。

○ 飲酒二十首其十九/〔魏晉〕陶潛

疇昔苦長飢，投耒去學仕。
將養不得節，凍餒固纏己。
是時向立年，志意多所恥。
遂盡介然分，拂衣歸田里。(一作「終死歸田里」)
冉冉星氣流，亭亭復一紀。
世路廓悠悠，楊朱所以止。
雖無揮金事，濁酒聊可恃。

○ 飲酒二十首其二十/〔魏晉〕陶潛

羲農去我久，舉世少復真。
汲汲魯中叟，彌縫使其淳。
鳳鳥雖不至，禮樂暫得新。
洙泗輟微響，漂流逮狂秦。
詩書復何罪，一朝成灰塵。
區區諸老翁，為事誠殷勤。
如何絕世下，六籍無一親。
終日馳車走，不見所問津。
若復不快飲，空負頭上巾。
但恨多謬誤，君當恕醉人。

○ 責子/〔魏晉〕陶潛

白髮被兩鬢，肌膚不復實。
雖有五男兒，總不好紙筆。
阿舒已二八，懶惰故無匹。
阿宣行志學，而不愛文術。
雍端年十三，不識六與七。
通子垂九齡，但覓梨與栗。
天運苟如此，且進杯中物。

○ 有會而作詩/〔魏晉〕陶潛

序:舊穀既沒，新穀未登，頗為老農，而值年災，日月尚悠，為患未已。登歲之功，既不可希，朝夕所資，烟火裁通。旬日已來，始念飢乏，歲云夕矣，慨然永懷。今我不述，後生何聞哉。

弱年逢家乏，老至更長飢。
菽麥實所羨，孰敢慕甘肥。
惄如亞九飯，當暑厭寒衣。
歲月將欲暮，如何辛苦悲。
常善粥者心，深恨蒙袂非。(一作「深念蒙袂非」)
嗟來何足吝，徒沒空自遺。
斯濫豈彼志，固窮夙所歸。
餒也已矣夫，在昔余多師。

○ 蜡日/〔魏晉〕陶潛

風雪送餘運，無妨時已和。
梅柳夾門植，一條有佳花。
我唱爾言得，酒中適何多。
未能明多少，章山有奇歌。

○ 四時/〔魏晉〕陶潛

春水滿四澤，夏雲多奇峰。
秋月揚明輝，冬嶺秀孤松。

○ 擬古九首其一/〔魏晉〕陶潛

榮榮窗下蘭，密密堂前柳。
初與君別時，不謂行當久。
出門萬里客，中道逢嘉友。
未言心先醉，不在接杯酒。(一作「未言心相醉」)
蘭枯柳亦衰，遂令此言負。
多謝諸少年，相知不忠厚。
意氣傾人命，離隔復何有。

○ 擬古九首其二/〔魏晉〕陶潛

辭家夙嚴駕，當往志無終。
問君今何行，非商復非戎。
聞有田子泰，節義為士雄。(一作「聞有田子春」)
斯人久已死，鄉里習其風。
生有高世名，既沒傳無窮。
不學狂馳子，直在百年中。

○ 擬古九首其三/〔魏晉〕陶潛

仲春遘時雨，始雷發東隅。
眾蟄各潛駭，草木從橫舒。
翩翩新來燕，雙雙入我廬。
先巢故尚在，相將還舊居。
自從分別來，門庭日荒蕪。
我心固匪石，君情定何如。

○ 擬古九首其四/〔魏晉〕陶潛

迢迢百尺樓，分明望四荒。
暮作歸雲宅，朝為飛鳥堂。
山河滿目中，平原獨茫茫。
古時功名士，慷慨爭此場。
一旦百歲後，相與還北邙。
松柏為人伐，高墳互低昂。
頹基無遺主，游魂在何方。
榮華誠足貴，亦復可憐傷。

○ 擬古九首其五/〔魏晉〕陶潛

東方有一士，被服常不完。
三旬九遇食，十年著一冠。
辛苦無此比，常有好容顏。(一作「辛勤無此比」)
我欲觀其人，晨去越河關。
青松夾路生，白雲宿檐端。
知我故來意，取琴為我彈。
上弦驚別鶴，下弦操孤鸞。
願留就君住，從今至歲寒。

○ 擬古九首其六/〔魏晉〕陶潛

蒼蒼谷中樹，冬夏常如茲。
年年見霜雪，誰謂不知時。
厭聞世上語，結友到臨淄。
稷下多談士，指彼決吾疑。
裝束既有日，已與家人辭。
行行停出門，還坐更自思。
不怨道里長，但畏人我欺。
萬一不合意，永為世笑嗤。
伊懷難具道，為君作此詩。

○ 擬古九首其七/〔魏晉〕陶潛

日暮天無雲，春風扇微和。
佳人美清夜，達曙酣且歌。
歌竟長歎息，持此感人多。
皎皎雲間月，灼灼葉中華。
豈無一時好，不久當如何。

○ 擬古九首其八/〔魏晉〕陶潛

少時壯且厲，撫劍獨行遊。
誰言行遊近，張掖至幽州。
飢食首陽薇，渴飲易水流。
不見相知人，惟見古時丘。
路邊兩高墳，伯牙與莊周。
此士難再得，吾行欲何求。

○ 擬古九首其九/〔魏晉〕陶潛

種桑長江邊，三年望當採。
枝條始欲茂，忽值山河改。
柯葉自摧折，根株浮滄海。
春蠶既無食，寒衣欲誰待。
本不植高原，今日復何悔。

○ 詠二疏/〔魏晉〕陶潛

大象轉四時，功成者自去。
借問衰周來，幾人得其趣。
游目漢廷中，二疏復此舉。
高嘯返舊居，長揖儲君傅。
餞送傾皇朝，華軒盈道路。
離別情所悲，餘榮何足顧。
事勝感行人，賢哉豈常譽。
厭厭閭里歡，所營非近務。
促席延故老，揮觴道平素。
問金終寄心，清言曉未悟。
放意樂餘年，遑恤身後慮。
誰云其人亡，久而道彌著。

○ 雜詩十二首其一/〔魏晉〕陶潛

人生無根蔕，飄如陌上塵。
分散逐風轉，此已非常身。
落地為兄弟，何必骨肉親。
得歡當作樂，斗酒聚比鄰。
盛年不重來，一日難再晨。
及時當勉勵，歲月不待人。

○ 雜詩十二首其二/〔魏晉〕陶潛

白日淪西河，素月出東嶺。
遙遙萬里輝，蕩蕩空中景。
風來入房戶，夜中枕席冷。
氣變悟時易，不眠知夕永。
欲言無予和，揮杯勸孤影。
日月擲人去，有志不獲騁。
念此懷悲悽，終曉不能靜。

○ 雜詩十二首其三/〔魏晉〕陶潛

榮華難久居，盛衰不可量。
昔為三春蕖，今作秋蓮房。
嚴霜結野草，枯悴未遽央。
日月有環周，我去不再陽。(一作「日月還復周」)
眷眷往昔時，憶此斷人腸。

○ 雜詩十二首其四/〔魏晉〕陶潛

丈夫志四海，我願不知老。
親戚共一處，子孫還相保。
觴絃肆朝日，尊中酒不燥。
緩帶盡歡娛，起晚眠常早。
孰若當世士，冰炭滿懷抱。
百年歸丘壟，用此空名道。

○ 雜詩十二首其五/〔魏晉〕陶潛

憶我少壯時，無樂自欣豫。
猛志逸四海，騫翮思遠翥。
荏苒歲月頹，此心稍已去。
值歡無復娛，每每多憂慮。
氣力漸衰損，轉覺日不如。
壑舟無須臾，引我不得住。
前塗當幾許，未知止泊處。
古人惜寸陰，念此使人懼。

○ 雜詩十二首其六/〔魏晉〕陶潛

昔聞長者言，掩耳每不喜。
奈何五十年，忽已親此事。
求我盛年歡，一毫無復意。
去去轉欲遠，此生豈再值。
傾家時作樂，竟此歲月駛。(一作「傾家持作樂」)
有子不留金，何用身後置。

○ 雜詩十二首其七/〔魏晉〕陶潛

日月不肯遲，四時相催迫。
寒風拂枯條，落葉掩長陌。
弱質與運頹，玄鬢早已白。
素標插人頭，前塗漸就窄。
家為逆旅舍，我如當去客。
去去欲何之，南山有舊宅。

○ 雜詩十二首其八/〔魏晉〕陶潛

代耕本非望，所業在田桑。
躬親未曾替，寒餒常糟糠。
豈期過滿腹，但願飽粳糧。
御冬足大布，粗絺以應陽。
正爾不能得，哀哉亦可傷。
人皆盡獲宜，拙生失其方。
理也可奈何，且為陶一觴。

○ 雜詩十二首其九/〔魏晉〕陶潛

遙遙從羇役，一心處兩端。
掩淚汎東逝，順流追時遷。
日沒星與昴，勢翳西山巔。
蕭條隔天涯，惆悵念常餐。
慷慨思南歸，路遐無由緣。
關梁難虧替，絕音寄斯篇。

○ 雜詩十二首其十/〔魏晉〕陶潛

閑居執蕩志，時駛不可稽。
驅役無停息，軒裳逝東崖。
沈陰擬薰麝，寒氣激我懷。
歲月有常御，我來淹已彌。
慷慨憶綢繆，此情久已離。
荏苒經十載，暫為人所羇。
庭宇翳餘木，倏忽日月虧。

○ 雜詩十二首其十一/〔魏晉〕陶潛

我行未云遠，回顧慘風涼。
春燕應節起，高飛拂塵梁。
邊雁悲無所，代謝歸北鄉。
離鵾鳴清池，涉暑經秋霜。
愁人難為辭，遙遙春夜長。

○ 雜詩十二首其十二/〔魏晉〕陶潛

嫋嫋松標崖，婉孌柔童子。(一作「嫋嫋松標雀」)
年始三五間，喬柯何可倚。
養色含津氣，粲然有心理。(一作「養色含精氣」)

○ 詠三良/〔魏晉〕陶潛

序:三良子，車氏子奄息、仲行、鍼虎。穆公歿，康公從治命，以三子為殉國，人哀之賦《黃鳥》。

彈冠乘通津，但懼時我遺。
服勤盡歲月，常恐功愈微。
忠情謬獲露，遂為君所私。
出則陪文輿，入必侍丹帷。
箴規嚮已從，計議初無虧。
一朝長逝後，願言同此歸。
厚恩固難忘，君命安可違。
臨穴罔惟疑，投義志攸希。
荊棘籠高墳，黃鳥聲正悲。
良人不可贖，泫然沾我衣。

○ 詠貧士七首其一/〔魏晉〕陶潛

萬族各有託，孤雲獨無依。
曖曖空中滅，何時見餘暉。
朝霞開宿霧，眾鳥相與飛。
遲遲出林翮，未夕復來歸。
量力守故轍，豈不寒與飢。
知音苟不存，已矣何所悲。

○ 詠貧士七首其二/〔魏晉〕陶潛

淒厲歲云暮，擁褐曝前軒。
南圃無遺秀，枯條盈北園。
傾壺絕餘瀝，闚竈不見煙。
詩書塞座外，日昃不遑研。
閑居非陳厄，竊有慍見言。
何以慰吾懷，賴古多此賢。

○ 詠貧士七首其三/〔魏晉〕陶潛

榮叟老帶索，欣然方彈琴。
原生納決履，清歌暢商音。(一作「原生納決屨」、「清歌暢高音」)
重華去我久，貧士世相尋。
弊襟不掩肘，藜羹常乏斟。
豈忘襲輕裘，苟得非所欽。
賜也徒能辯，乃不見吾心。

○ 詠貧士七首其四/〔魏晉〕陶潛

安貧守賤者，自古有黔婁。
好爵吾不縈，厚饋吾不酬。(一作「好爵吾弗營」、「好爵吾不縻」)
一旦壽命盡，弊服仍不周。(一作「蔽覆仍不周」)
豈不知其極，非道故無憂。
從來將千載，未復見斯儔。
朝與仁義生，夕死復何求。

○ 詠貧士七首其五/〔魏晉〕陶潛

袁安困積雪，邈然不可干。
阮公見錢入，即日棄其官。
芻藁有常溫，采莒足朝餐。(一作「采之足朝餐」)
豈不實辛苦，所懼非飢寒。
貧富常交戰，道勝無戚顏。
至德冠邦閭，清節映西關。

○ 詠貧士七首其六/〔魏晉〕陶潛

仲蔚愛窮居，遶宅生蒿蓬。
翳然絕交游，賦詩頗能工。
舉世無知者，止有一劉龔。
此士胡獨然，寔由罕所同。
介焉安其業，所樂非窮通。
人事固以拙，聊得長相從。(一作「人事固已拙」)

○ 詠貧士七首其七/〔魏晉〕陶潛

昔在黃子廉，彈冠佐名州。
一朝辭吏歸，清貧略難儔。
年饑感仁妻，泣涕向我流。
丈夫雖有志，固為兒女憂。
惠孫一晤歎，腆贈竟莫酬。
誰云固窮難，邈哉此前修。

○ 詠荊軻/〔魏晉〕陶潛

燕丹善養士，志在報強嬴。
招集百夫良，歲暮得荊卿。
君子死知己，提劍出燕京。
素驥鳴廣陌，慷慨送我行。
雄髮指危冠，猛氣衝長纓。
飲餞易水上，四座列群英。
漸離擊悲筑，宋意唱高聲。
蕭蕭哀風逝，淡淡寒波生。
商音更流涕，羽奏壯士驚。
心知去不歸，且有後世名。
登車何時顧，飛蓋入秦庭。
凌厲越萬里，逶迤過千城。
圖窮事自至，豪主正怔營。
惜哉劍術疏，奇功遂不成。
其人雖已沒，千載有餘情。

○ 聯句/〔魏晉〕陶潛

鳴雁乘風飛，去去當何極。
念彼窮居士，如何不歎息。(淵明)
雖欲騰九萬，扶搖竟何力。(一作「扶搖竟無力」)
遠招王子喬，雲駕庶可飭。(愔之)
顧侶正徘徊，離離翔天側。
霜露豈不切，徒愛雙飛翼。(循之)
高柯擢條幹，遠眺同天色。
思絕慶未看，徒使生迷惑。(淵明)

○ 讀山海經十三首其一/〔魏晉〕陶潛

孟夏草木長，遶屋樹扶疏。
眾鳥欣有託，吾亦愛吾廬。
既耕亦已種，時還讀我書。
窮巷隔深轍，頗迴故人車。
歡然酌春酒，摘我園中蔬。
微雨從東來，好風與之俱。
泛覽周王傳，流觀山海圖。
俯仰終宇宙，不樂復何如。

○ 讀山海經十三首其二/〔魏晉〕陶潛

引:《山海經·西山經》：「又西三百五十里，曰玉山，是西王母所居也。西王母其狀如人，豹尾虎齒而善嘯，蓬髮戴勝。」

玉臺淩霞秀，王母怡妙顏。
天地共俱生，不知幾何年。
靈化無窮已，館宇非一山。
高酣發新謠，寧效俗中言。

○ 讀山海經十三首其三/〔魏晉〕陶潛

引:《山海經·西山經》：「又西三百二十里，曰槐江之山。丘時之水出焉，而北流注于泑水。其中多蠃母，其上多青雄黃，多藏琅玕、黃金、玉，其陽多丹粟，其陰多采黃金、銀。實惟帝之平圃，神英招司之，其狀馬身而人面，虎文而鳥翼，徇于四海，其音如榴。南望崑崙，其光熊熊，其氣魂魂。」

迢遞槐江嶺，是謂玄圃丘。
西南望崑墟，光氣難與儔。
亭亭明玕照，落落清瑤流。
恨不及周穆，託乘一來游。

○ 讀山海經十三首其四/〔魏晉〕陶潛

引:《山海經·西山經》：「又西北四百二十里，曰峚山，其上多丹木，員葉而赤莖，黃花而赤實，其味如飴，食之不飢。」

丹木生何許，乃在峚山陽。
黃花復朱實，食之壽命長。
白玉凝素液，瑾瑜發奇光。
豈伊君子寶，見重我軒黃。

○ 讀山海經十三首其五/〔魏晉〕陶潛

引:《山海經·西山經》：「又西二百二十里，曰三危之山，三靑鳥居之。」

翩翩三青鳥，毛色奇可憐。
朝為王母使，暮歸三危山。
我欲因此鳥，具向王母言。
在世無所須，惟酒與長年。

○ 讀山海經十三首其六/〔魏晉〕陶潛

引:《山海經·大荒東經》：「大荒之中，有山名曰孽搖頵羝，上有扶木，柱三百里，其葉如芥。有谷曰温源谷，湯谷上有扶木，一日方至一日方出，皆載于烏。」

逍遙蕪皋上，杳然望扶木。
洪柯百萬尋，森散覆暘谷。
靈人侍丹池，朝朝為日浴。
神景一登天，何幽不見燭。

○ 讀山海經十三首其七/〔魏晉〕陶潛

引:《山海經·海外南經》：「三株樹在厭火北，生赤水上，其為樹如柏，葉皆為珠。」

粲粲三珠樹，寄生赤水陰。
亭亭淩風桂，八幹共成林。
靈鳳撫雲舞，神鸞調玉音。
雖非世上寶，爰得王母心。

○ 讀山海經十三首其八/〔魏晉〕陶潛

引:《山海經·海外南經》：「不死民在其東，其為人黑色，壽，不死。一曰在穿匈國東。」《山海經·海內經》：「流沙之東，黑水之間，有山名不死之山。」《博物志》：「員丘山有不死樹，食之乃壽；有赤泉，飲之不老。」

自古皆有沒，何人得靈長。
不死復不老，萬歲如平常。
赤泉給我飲，員丘足我糧。
方與三辰游，壽考豈渠央。

○ 讀山海經十三首其九/〔魏晉〕陶潛

引:《山海經·海外北經》：「夸父與日逐走，入日。渴欲得飲，飲於河渭，河渭不足，北飲大澤，未至，道渴而死，弃其杖化為鄧林。」

夸父誕宏志，乃與日競走。
俱至虞淵下，似若無勝負。
神力既殊妙，傾河焉足有。
餘迹寄鄧林，功竟在身後。

○ 讀山海經十三首其十/〔魏晉〕陶潛

引:《山海經·北山經》：「又北二百里曰發鳩之山，其上多柘木，有鳥焉，其狀如烏，文首，白喙，赤足，名曰「精衛」，其鳴自詨是炎帝之少女，名曰「女娃」。女娃游於東海，溺而不返，故為精衛，常銜西山之木石，以堙於東海。」《山海經·海外西經》：「刑天與帝爭，神帝斷其首，葬之常羊之山，乃以乳為目，以臍為口，操干戚以舞。」

精衛銜微木，將以填滄海。
刑天舞干戚，猛志故常在。
同物既無慮，化去不復悔。
徒設在昔心，良晨詎可待。

○ 讀山海經十三首其十一/〔魏晉〕陶潛

引:《山海經．西山經》：「鐘山神其子曰鼓，其狀人面而龍身，是與欽䲹殺葆江于昆侖之陽。帝乃戮之鍾山之東曰瑤崖，欽䲹化為大鶚，其狀如雕而黑文，白首、赤喙而虎爪，其音如晨鵠，見則有大兵。鼓亦化為鵕鳥，其狀如䲭，赤足而直喙，黃文而白首，其音如鵠，見即其邑大旱。」

巨猾肆威暴，欽䲹違帝旨。
窫窳強能變，祖江遂獨死。
明明上天鑒，為惡不可履。
長枯固已劇，鵕鶚豈足恃。

○ 讀山海經十三首其十二/〔魏晉〕陶潛

引:《山海經·南山經》：「柜山西臨流黃，北望諸毗，東望長右。有鳥焉，其狀如鴟而人手，其音如痺，其名曰鴸，其鳴自號也，見則其縣多放士。」

鴟鴸見城邑，其國有放士。
念彼懷王世，當時數來止。
青丘有奇鳥，自言獨見爾。
本為迷者生，不以喻君子。

○ 讀山海經十三首其十三/〔魏晉〕陶潛

巖巖顯朝市，帝者慎用才。
何以廢共鯀，重華為之來。
仲父獻誠言，姜公乃見猜。
臨沒告飢渴，當復何及哉。

○ 感士不遇賦/〔魏晉〕陶潛

序:昔董仲舒作《士不遇賦》，司馬子長又為之。余嘗以三餘之日，講習之暇，讀其文，慨然惆悵。夫履信思順，生人之善行；抱樸守靜，君子之篤素。自真風告逝，大偽斯興，閭閻懈廉退之節，市朝驅易進之心。懷正志道之士，或潛玉於當年；潔己清操之人，或沒世以徒勤。故夷皓有「安歸」之嘆，三閭發「已矣」之哀。悲夫，寓形百年而瞬息已盡，立行之難而一城莫賞。此古人所以染翰慷慨，屢伸而不能已者也。夫導達意氣，其惟文乎。撫卷躊躇，遂感而賦之。

咨大塊之受氣，何斯人之獨靈。
稟神智以藏照，秉三五而垂名。
或擊壤以自歡，或大濟於蒼生。
靡潛躍之非分，常傲然以稱情。
世流浪而遂徂，物群分以相形。
密網裁而魚駭，宏羅制而鳥驚。
彼達人之善覺，乃逃祿而歸耕。
山嶷嶷而懷影，川汪汪而藏聲。
望軒唐而永歎，甘貧賤以辭榮。
淳源汨以長分，美惡作以異途。
原百行之攸貴，莫為善之可娛。
奉上天之成命，師聖人之遺書。
發忠孝於君親，生信義於鄉閭。
推誠心而獲顯，不矯然而祈譽。
嗟乎，雷同毀異，物惡其上。
妙筭者謂迷，直道者云妄。
坦至公而無猜，卒蒙恥以受謗。
雖懷瓊而握蘭，徒芳潔而誰亮。
哀哉，士之不遇，已不在炎帝帝魁之世。
獨祗脩以自勤，豈三省之或廢。
庶進德以及時，時既至而不惠。
無爰生之晤言，念張季之終蔽。
愍馮叟於郎署，賴魏守以納計。
雖僅然於必知，亦苦心而曠歲。
審夫市之無虎，眩三夫之獻說。
悼賈傅之秀朗，紆遠轡於促界。
悲董相之淵致，屢乘危而幸濟。
感哲人之無偶，淚淋浪以灑袂。
承前王之清誨，曰天道之無親。
澄得一以作鑒，恒輔善而佑仁。
夷投老以長飢，回早夭而又貧。
傷請車以備槨，悲茹薇而殞身。
雖好學與行義，何死生之苦辛。
疑報德之若茲，懼斯言之虛陳。
何曠世之無才，罕無路之不澀。
伊古人之慷慨，病奇名之不立。
廣結髮以從政，不愧賞於萬邑。
屈雄志於戚竪，竟尺土之莫及。
留誠信於身後，慟眾人之悲泣。
商盡規以拯弊，言始順而患入。
奚良辰之易傾，胡害勝其乃急。
蒼旻遐緬，人事無已。
有感有昧，疇測其理。
寧固窮以濟意，不委曲而累己。
既軒冕之非榮，豈縕袍之為恥。
誠謬會以取拙，且欣然而歸止。
擁孤襟以畢歲，謝良價於朝市。

○ 擬挽歌辭三首其一/〔魏晉〕陶潛

有生必有死，早終非命促。
昨暮同為人，今旦在鬼錄。
魂氣散何之，枯形寄空木。
嬌兒索父啼，良友撫我哭。
得失不復知，是非安能覺。
千秋萬歲後，誰知榮與辱。
但恨在世時，飲酒不得足。

○ 擬挽歌辭三首其二/〔魏晉〕陶潛

在昔無酒飲，今但湛空觴。
春醪生浮蟻，何時更能嘗。
肴案盈我前，親舊哭我傍。
欲語口無音，欲視眼無光。
昔在高堂寢，今宿荒草鄉。
荒草無人眠，極視正茫茫。
一朝出門去，歸來夜未央。(一作「歸家夜未央」、「歸來良未央」)

○ 擬挽歌辭三首其三/〔魏晉〕陶潛

荒草何茫茫，白楊亦蕭蕭。
嚴霜九月中，送我出遠郊。
四面無人居，高墳正嶕嶢。
馬為仰天鳴，風為自蕭條。
幽室一已閉，千年不復朝。
千年不復朝，賢達無奈何。
向來相送人，各自還其家。
親戚或餘悲，他人亦已歌。
死去何所道，託體同山阿。

○ 閑情賦/〔魏晉〕陶潛

序:初張衡作《定情賦》，蔡邕作《靜情賦》，檢逸辭而宗澹泊。始則蕩以思慮，而終歸閒正。將以抑流宕之邪心，諒有助於諷諫。綴文之士，弈代繼作。並因觸類，廣其辭義。余園閭多暇，復染翰為之。雖文妙不足，庶不謬作者之意乎？

夫何瓌逸之令姿，獨曠世以秀群。表傾城之艷色，期有德於傳聞。佩鳴玉以比潔，齊幽蘭以爭芬。淡柔情於俗內，負雅志於高雲。悲晨曦之易夕，感人生之長勤。同一盡於百年，何歡寡而愁殷。褰朱幃而正坐，汎清瑟以自欣。送纖指之餘好，攘皓袖之繽紛。瞬美目以流眄，含言笑而不分。曲調將半，景落西軒。悲商叩林，白雲依山。仰睇天路，俯促鳴絃。神儀嫵媚，舉止詳妍。激清音以感余，願接膝以交言。欲自往以結誓，懼冒禮之為諐。待鳳鳥以致辭，恐他人之我先。意惶惑而靡寧，魂須臾而九遷。

願在衣而為領，承華首之餘芳。悲羅襟之宵離，怨秋夜之未央。願在裳而為帶，束窈窕之纖身。嗟溫涼之異氣，或脫故而服新。願在髮而為澤，刷玄鬢於頹肩。悲佳人之屢沐，從白水以枯煎。願在眉而為黛，隨瞻視以閑揚。悲脂粉之尚鮮，或取毀於華粧。願在莞而為席，安弱體於三秋。悲文茵之代御，方經年而見求。願在絲而為履，附素足以周旋。悲行止之有節，空委棄於床前。願在晝而為影，常依形而西東。悲高樹之多蔭，慨有時而不同。願在夜而為燭，照玉容於兩楹。悲扶桑之舒光，奄滅景而藏明。願在竹而為扇，含凄飆於柔握。悲白露之晨零，顧襟袖以緬邈。願在木而為桐，作膝上之鳴琴。悲樂極以哀來，終推我而輟音。

考所願而必違，徒契契以苦心。擁勞情而罔訴，步容與於南林。栖木蘭之遺露，翳青松之餘陰。儻行行之有覿，交欣懼於中㦗。竟寂寞而無見，獨悁想以空尋。斂輕裾以復路，瞻夕陽而流歎。步徙倚以忘趣，色慘悽而矜顏。葉燮燮以去條，氣凄凄而就寒。日負影以偕沒，月媚景於雲端。鳥悽聲以孤歸，獸索偶而不還。悼當年之晚暮，恨茲歲之欲殫。思宵夢以從之，神飄颻而不安。若憑舟之失棹，譬緣崖而無攀。

于時畢昴盈軒，北風凄凄。㤯㤯不寐，眾念徘徊。起攝帶以伺晨，繁霜粲於素階。雞斂翅而未鳴，笛流遠以清哀。始妙密以閑和，終寥亮而藏摧。意夫人之在茲，託行雲以送懷。行雲逝而無語，時奄冉而就過。徒勤思以自悲，終阻山而帶河。迎清風以祛累，寄弱志於歸波。尤蔓草之為會，誦邵南之餘歌。坦萬慮以存誠，憩遙情於八遐。

○ 歸去來兮辭/〔魏晉〕陶潛

序:余家貧，耕植不足以自給。幼稚盈室缾無儲粟，生生所資，未見其術。親故多勸余為長吏，脫然有懷，求之靡途。會有四方之事，諸侯以惠愛為德；家叔以余貧苦，遂見用於小邑。于時風波未靜，心憚遠役。彭澤去家百里，公田之利，足以為酒，故便求之。及少日，眷然有歸歟之情。何則？質性自然，非矯厲所得，饑凍雖切，違己交病。嘗從人事，皆口腹自役。於是悵然慷慨，深愧平生之志。猶望一稔，當斂裳宵逝。尋程氏妹喪于武昌，情在駿奔，自免去職。仲秋至冬，在官八十餘日。因事順心，命篇曰〈歸去來兮〉。乙巳歲十一月也。

歸去來兮，田園將蕪胡不歸？既自以心為形役，奚惆悵而獨悲！悟已往之不諫，知來者之可追。寔迷途其未遠，覺今是而昨非。舟遙遙以輕颺，風飄飄而吹衣。問征夫以前路，恨晨光之熹微。乃瞻衡宇，載欣載奔。僮僕歡迎，稚子候門。三徑就荒，松菊猶存。攜幼入室，有酒盈罇。引壺觴以自酌，眄庭柯以怡顏。倚南窗以寄傲，審容膝之易安。園日涉以成趣，門雖設而常關。策扶老以流憩，時矯首而遐觀。雲無心以出岫，鳥倦飛而知還。景翳翳以將入，撫孤松而盤桓。歸去來兮，請息交以絕游。世與我而相遺，復駕言兮焉求？悅親戚之情話，樂琴書以消憂。農人告余以春及，將有事於西疇。或命巾車，或棹孤舟。既窈窕以尋壑，亦崎嶇而經丘。木欣欣以向榮，泉涓涓而始流。善萬物之得時，感吾生之行休。已矣乎，寓形宇內復幾時，曷不委心任去留？胡為乎遑遑兮欲何之？富貴非吾願，帝鄉不可期。懷良辰以孤往，或植杖而耘耔。登東皐以舒嘯，臨清流而賦詩。聊乘化以歸盡，樂夫天命復奚疑。

○ 桃花源記并詩/〔魏晉〕陶潛

嬴氏亂天紀，賢者避其世。
黃綺之商山，伊人亦云逝。
往迹寖復湮，來徑遂蕪廢。
相命肆農耕，日入從所憩。
桑竹垂餘蔭，菽稷隨時藝。
春蠶收長絲，秋熟靡王稅。
荒路曖交通，雞犬互鳴吠。
俎豆猶古法，衣裳無新製。
童孺縱行歌，班白歡游詣。
草榮識節和，木衰知風厲。
雖無紀歷志，四時自成歲。
怡然有余樂，于何勞智慧。
奇蹤隱五百，一朝敞神界。
淳薄既異源，旋復還幽蔽。
借問游方士，焉測塵囂外。
願言躡輕風，高舉尋吾契。

○ 停雲/〔魏晉〕陶潛

序:停雲，思親友也。罇湛新醪，園列初榮，願言不從，歎息爾襟。

靄靄停雲，濛濛時雨。
八表同昏，平路伊阻。
靜寄東軒，春醪獨撫。
良朋悠邈，搔首延佇。
停雲靄靄，時雨濛濛。
八表同昏，平陸成江。
有酒有酒，閑飲東窗。
願言懷人，舟車靡從。
東園之樹，枝條再榮。
競用新好，以招余情。
人亦有言，日月于征。
安得促席，說彼平生。
翩翩飛鳥，息我庭柯。
斂翮閑止，好聲相和。
豈無他人，念子寔多。
願言不獲，抱恨如何。

○ 時運/〔魏晉〕陶潛

序:時運，游暮春也。春服既成，景物斯和，偶影獨游，欣慨交心。

邁邁時運，穆穆良朝。
襲我春服，薄言東郊。
山滌餘靄，宇曖微霄。
有風自南，翼彼新苗。
洋洋平津，乃漱乃濯。
邈邈遐景，載欣載矚。
稱心而言，人亦易足。
揮茲一觴，陶然自樂。
延目中流，悠悠清沂。
童冠齊業，閑詠以歸。
我愛其靜，寤寐交揮。
但恨殊世，邈不可追。
斯晨斯夕，言息其廬。
花藥分列，林竹翳如。
清琴橫床，濁酒半壺。
黃唐莫逮，慨獨在余。

○ 榮木/〔魏晉〕陶潛

序:榮木，念將老也。日月推遷，已復有夏，總角聞道，白首無成。

采采榮木，結根于茲。
晨耀其華，夕已喪之。
人生若寄，顦顇有時。
靜言孔念，中心悵而。
采采榮木，于茲托根。
繁華朝起，慨暮不存。
貞脆由人，禍福無門。
匪道曷依，匪善奚敦。
嗟予小子，稟茲固陋。
徂年既流，業不增舊。
志彼不舍，安此日富。
我之懷矣，怛焉內疚。
先師遺訓，余豈云墜。
四十無聞，斯不足畏。
脂我名車，策我名驥。
千里雖遙，孰敢不至。

○ 贈長沙公/〔魏晉〕陶潛

序:長沙公於余為族祖，同出大司馬，昭穆既遠，已為路人，經過潯陽，臨别贈此。

同源分流，人易世疏。
慨然寤歎，念茲厥初。
禮服遂悠，歲月眇徂。
感彼行路，眷然躊躇。
於穆令族，允構斯堂。
諧氣冬暄，映懷圭璋。
爰采春花，載警秋霜。
我曰欽哉，實宗之光。
伊余云遘，在長忘同。
笑言未久，逝焉西東。
遙遙三湘，滔滔九江。
山川阻遠，行李時通。
何以寫心，貽此話言。
進簣雖微，終焉為山。
敬哉離人，臨路悽然。
款襟或遼，音問其先。

○ 酬丁柴桑/〔魏晉〕陶潛

有客有客，爰來爰止。
秉直司聰，于惠百里。
餐勝如歸，聆善若始。
匪惟諧也，屢有良遊。
載言載眺，以寫我憂。
放歡一遇，既醉還休。
寔欣心期，方從我遊。

○ 答龐參軍/〔魏晉〕陶潛

序:龐為衛軍參軍，從江陵使上都，過潯陽見贈。

衡門之下，有琴有書。
載彈載詠，爰得我娛。
豈無他好，樂是幽居。
朝為灌園，夕偃蓬廬。
人之所寶，尚或未珍。
不有同愛，云胡以親。
我求良友，寔覯懷人。
歡心孔洽，棟宇惟鄰。
伊余懷人，欣德孜孜。
我有旨酒，與汝樂之。
乃陳好言，乃著新詩。
一日不見，如何不思。
嘉遊未斁，誓將離分。
送爾于路，銜觴無欣。
依依舊楚，邈邈西雲。
之子之遠，良話曷聞。
昔我云別，倉庚載鳴。
今也遇之，霰雪飄零。
大藩有命，作使上京。
豈忘宴安，王事靡寧。
慘慘寒日，肅肅其風。
翩彼方舟，容裔江中。
勗哉征人，在始思終。
敬茲良辰，以保爾躬。

○ 勸農/〔魏晉〕陶潛

悠悠上古，厥初生民。
傲然自足，抱朴含真。
智巧既萌，資待靡因。
誰其贍之，實賴哲人。
哲人伊何，時為后稷。
贍之伊何，實曰播殖。
舜既躬耕，禹亦稼穡。
遠若周典，八政始食。
熙熙令音，猗猗原陸。
卉木繁榮，和風清穆。
紛紛士女，趨時競逐。
桑婦宵征，農夫野宿。
氣節易過，和澤難久。
冀缺攜儷，沮溺結耦。
相彼賢達，猶勤壟畝。
矧伊眾庶，曳裾拱手。
民生在勤，勤則不匱。
宴安自逸，歲暮奚冀。
儋石不儲，飢寒交至。
顧爾儔列，能不懷愧。
孔耽道德，樊須是鄙。
董樂琴書，田園不履。
若能超然，投迹高軌。
敢不斂衽，敬贊德美。

○ 命子/〔魏晉〕陶潛

悠悠我祖，爰自陶唐。
邈為虞賓，歷世重光。
御龍勤夏，豕韋翼商。
穆穆司徒，厥族以昌。
紛紛戰國，漠漠衰周。
鳳隱於林，幽人在丘。
逸虯遶雲，奔鯨駭流。
天集有漢，眷予愍侯。
於赫愍侯，運當攀龍。
撫劍風邁，顯茲武功。
書誓山河，啟土開封。
亹亹丞相，允迪前蹤。
渾渾長源，蔚蔚洪柯。
群川載導，眾條載羅。
時有語默，運因隆窊。
在我中晉，業融長沙。
桓桓長沙，伊勳伊德。
天子疇我，專征南國。
功遂辭歸，臨寵不忒。
孰謂斯心，而近可得。
肅矣我祖，慎終如始。
直方二臺，惠和千里。
於皇仁考，淡焉虛止。
寄迹風雲，寘茲慍喜。
嗟余寡陋，瞻望弗及。
顧慚華鬢，負影隻立。
三千之罪，無後為急。
我誠念哉，呱聞爾泣。
卜云嘉日，占亦良時。
名汝曰儼，字汝求思。
溫恭朝夕，念茲在茲。
尚想孔伋，庶其企而。
厲夜生子，遽而求火。
凡百有心，奚特於我。
既見其生，實欲其可。
人亦有言，斯情無假。
日居月諸，漸免于孩。
福不虛至，禍亦易來。
夙興夜寐，願爾斯才。
爾之不才，亦已焉哉。

○ 歸鳥/〔魏晉〕陶潛

翼翼歸鳥，晨去於林。
遠之八表，近憩雲岑。
和風不洽，翻翮求心。
顧儔相鳴，景庇清陰。
翼翼歸鳥，載翔載飛。
雖不懷遊，見林情依。
遇雲頡頏，相鳴而歸。
遐路誠悠，性愛無遺。
翼翼歸鳥，馴林徘徊。
豈思天路，欣及舊棲。
雖無昔侶，眾聲每諧。
日夕氣清，悠然其懷。
翼翼歸鳥，戢羽寒條。
遊不曠林，宿則森標。(一作「宿不森標」)
晨風清興，好音時交。
矰繳奚施，已卷安勞。

○ 讀史述九章其一·夷齊/〔魏晉〕陶潛

序:余讀《史記》有所感而述之。

二子讓國，相將海隅。
天人革命，絕景窮居。
采薇高歌，慨想黃虞。
貞風凌俗，爰感懦夫。

○ 讀史述九章其二·箕子/〔魏晉〕陶潛

去鄉之感，猶有遲遲。
矧伊代謝，觸物皆非。
哀哀箕子，云胡能夷。
狡童之歌，悽矣其悲。

○ 讀史述九章其三·管鮑/〔魏晉〕陶潛

知人未易，相知實難。
淡美初交，利乖歲寒。
管生稱心，鮑叔必安。
奇情雙亮，令名俱完。

○ 讀史述九章其四·程杵/〔魏晉〕陶潛

遺生良難，士為知己。
望義如歸，允伊二子。
程生揮劍，懼茲餘恥。
令德永聞，百代見紀。

○ 讀史述九章其五·七十二弟子/〔魏晉〕陶潛

恂恂舞雩，莫曰匪賢。
俱映日月，共餐至言。
慟由才難，感為情牽。
回也早夭，賜獨長年。

○ 讀史述九章其六·屈賈/〔魏晉〕陶潛

進德修業，將以及時。
如彼稷契，孰不願之。
嗟乎二賢，逢世多疑。
候詹寫志，感鵩獻辭。

○ 讀史述九章其七·韓非/〔魏晉〕陶潛

豐狐隱穴，以文自殘。
君子失時，白首抱關。
巧行居災，忮辯召患。
哀矣韓生，竟死說難。

○ 讀史述九章其八·魯二儒/〔魏晉〕陶潛

易代隨時，迷變則愚。
介介若人，特為貞夫。
德不百年，污我詩書。
逝然不顧，被褐幽居。

○ 讀史述九章其九·張長公/〔魏晉〕陶潛

遠哉長公，蕭然何事。
世路多端，皆為我異。
斂轡朅來，獨養其志。
寢跡窮年，誰知斯意。

○ 問來使/〔魏晉〕陶潛

爾從山中來，早晚發天目。
我屋南窗下，今生幾叢菊。
薔薇葉已抽，秋蘭氣當馥。
歸去來山中，山中酒應熟。

○ 天子孝傳贊/〔魏晉〕陶潛

至哉后德，聖敬自天。
陶漁致養，菲薄饗先。
親瘠色憂，諒陰寢言。
一人有慶，千載賴旃。

○ 諸侯孝傳贊/〔魏晉〕陶潛

貴驕殊途，不期而會。
周公勞謙，乃成光大。
二侯承魯，遵儉去泰。
河間率禮，漢宗是賴。

○ 卿大夫孝傳贊/〔魏晉〕陶潛

仁惟本悌，聖亦基孝。
恂恂尼父，固天攸造。
二子承親，式禮遵誥。
永錫純懿，無改遺操。

○ 士孝傳贊/〔魏晉〕陶潛

顯允群士，行殊名鈞。
咸能夙夜，以義榮親。
率彼城邑，用化厥民。
忠以悟主，其孝乃純。

○ 庶人孝傳贊/〔魏晉〕陶潛

事親盡歡，其難在色。
彼養以祿，我養以力。
義在愛敬，榮不假飾。
嗟爾眾庶，鑒茲前式。

○ 扇上畫贊/〔魏晉〕陶潛

三五道邈，淳風日盡。
九流參差，互相推隕。
形逐物遷，心無常準。
是以達人，有時而隱。

四體不勤，五穀不分。
超超丈人，日夕在耘。(荷蓧丈人)

遼遼沮溺，耦耕自欣。
入鳥不駭，雜獸斯羣。(長沮、桀溺)

至矣於陵，養氣浩然。
蔑彼結駟，甘此灌園。(於陵仲子)

張生一仕，曾以事還。
顧我不能，高謝人間。(張良公)

岧岧丙公，望崖輒歸。
匪驕匪吝，前路威夷。(丙曼容)

鄭叟不合，垂釣川湄。
交酌林下，清言究微。(鄭次都)

孟嘗遊學，天網時疏。
眷言哲友，振褐偕徂。(薛孟嘗)

美哉周子，稱疾閒居。
寄心清尚，悠然自娛。(周陽珪)

翳翳衡門，洋洋泌流。
曰琴曰書，顧盼有儔。
飲河既足，自外皆休。
緬懷千載，託契孤遊。

○ 詩/〔魏晉〕陶琬之

我服既暉，我駟既閑。
揚鑣警路，哀籥清綿。

○ 拜宣武墓詩其一/〔魏晉〕顧愷之

山崩溟海竭，魚鳥將何依。

○ 拜宣武墓詩其二/〔魏晉〕顧愷之

遠念羨昔存，撫墳哀今亡。

○ 答陸機詩/〔魏晉〕顧秘

恢恢太素，萬物初基。
在昔哲人，觀眾濟時。

○ 諷真定公詩二首其一/〔魏晉〕鹿悆

嶧山萬丈樹，雕鏤作琵琶。
由此材高遠，弦響藹中華。

○ 諷真定公詩二首其二/〔魏晉〕鹿悆

援琴起何調，幽蘭與白雪。
絲管韻未成，莫使弦響絕。

○ 詩/〔魏晉〕袁喬

角枕粲文茵，錦衾爛長筵。

○ 詩/〔魏晉〕袁光

室有人應有候。要邊鳴佩誰佩之。

○ 詠史詩二首其一/〔魏晉〕袁宏

周昌梗概臣，辭達不為訥。
汲黯社稷器，棟梁表天骨。
陸賈厭解紛，時與酒檮杌。
婉轉將相門，一言和平勃。
趨舍各有之，俱令道不沒。

○ 詠史詩二首其二/〔魏晉〕袁宏

無名困螻蟻，有名世所疑。
中庸難為體，狂狷不及時。
楊惲非忌貴，知及有餘辭。
躬耕南山下，蕪穢不遑治。
趙瑟奏哀音，秦聲歌新詩。
吐音非凡唱，負此欲何之。

○ 擬古詩/〔魏晉〕袁宏

高館百餘仞，迢遞虛中亭。
文幌曜瓊扇，碧疏映綺欞。

○ 詩/〔魏晉〕袁宏

森森千丈松，磊砢非一節。
雖無榱桷麗，較為梁棟桀。

○ 從征行方頭山詩/〔魏晉〕袁宏

峨峨太行，凌虛抗勢。
天嶺交氣，窈然無際。
澄流入神，玄谷應契。
四象悟心，幽人來憩。

○ 采菊詩/〔魏晉〕袁宏

息足回阿，圓坐長林。
披榛即澗，藉草依陰。

○ 菊詩/〔魏晉〕袁山松

靈菊植幽崖，擢穎陵寒飆。
春露不染色，秋霜不改條。

○ 蘭亭詩二首其一/〔魏晉〕袁嶠之

人亦有言，得意則歡。
佳賓既臻，相與游盤。
微音迭詠，馥焉若蘭。
苟齊一致，遐想揭竿。

○ 蘭亭詩二首其二/〔魏晉〕袁嶠之

四眺華林茂，俯仰晴川渙。
激水流芳醪，豁爾累心散。
遐想逸民軌，遺音良可玩。
古人詠舞雩，今也同斯嘆。

○ 贈崔伏二郎詩/〔魏晉〕傅咸

英妙之選，二生之授。
顒顒兩城，歡德之茂。
君子所居，九夷非陋。
無狹百里，而不垂覆。
人之好我，贈我清詩。
示我周行。心與道期。
誠發自中，義形於辭。
古人辭讜，豈不爾思。

○ 贈何劭王濟詩/〔魏晉〕傅咸

日月光太清，列宿曜紫微。
赫赫大晉朝，明明辟皇闈。
吾兄既鳳翔，王子亦龍飛。
雙鸞游蘭渚，二離揚清暉。
攜手升玉階，并坐侍丹帷。
金璫綴惠文，煌煌發令姿。
斯榮非攸庶，繾綣情所希。
豈不企高蹤，麟趾邈難追。
臨川靡芳餌，何為守空坻。
槁葉待風飄，逝將與君違。
違君能無戀，尸素當言歸。
歸身蓬蓽廬，樂道以忘饑。
進則無云補，退則恤其私。
但願隆弘美，王度日清夷。

○ 詩/〔魏晉〕傅咸

肅肅商風起，悄悄心自悲。
團團三五月，皎皎曜清暉。
今昔一何盛，氛氳自消微。
微黃黃及華，飄搖隨風飛。

○ 愁霖詩/〔魏晉〕傅咸

舉足沒泥濘，市道無行車。
蘭桂賤朽腐，柴粟貴明珠。

○ 詩/〔魏晉〕傅咸

零露浚江海，飛塵崇山岳。
過謬佐台輔，安能任鼎餗。

○ 贈郭泰機詩/〔魏晉〕傅咸

素絲豈不潔，寒女難為容。
貧寒猶手拙，操杼安能工。

○ 詩/〔魏晉〕傅咸

淫雨彌旬日，河溜若奔渠。

○ 孝經詩二章/〔魏晉〕傅咸

立身行道，始於事親。
上下無怨，不惡於人。
孝無終始，不離其身。
三者備矣，以臨其民。(一章)

以孝事君，不離令名。
進思盡忠，義則不爭。
匡救其惡，災害不生。
孝悌之至，通於神明。(二章)

○ 論語詩/〔魏晉〕傅咸

守死善道，磨而不磷。
直哉史魚，可謂大臣。
見危授命，能致其身。(一章)

克己復禮，學優則仕。
富貴在天，為仁由己。
以道事君，死而後已。(二章)

○ 毛詩詩/〔魏晉〕傅咸

無將大車，維塵冥冥。
濟濟多士，文王以寧。
顯允君子，大猷是經。(一章)

聿修厥德，令終有俶。
勉爾遁思，我言維服。
盜言孔甘，其何能淑。
讒人罔極，有靦面目。(二章)

○ 周易詩/〔魏晉〕傅咸

皋以自牧，謙而益光。
進德修業，既有典常。
暉光日新，照于四方。
小人勿用，君子道長。

○ 周官詩/〔魏晉〕傅咸

惟王建國，設官分職。
進賢興功，取諸易直。
除其不蠲，無敢反側。
以德詔爵，允臻其極。(一章)

辨其可任，以告于正。
掌其戒禁，治其政令。
各修乃職，以聽王命。(二章)

○ 左傳詩/〔魏晉〕傅咸

事君之禮，敢不盡情。
敬奉德義，樹之風聲。
昭德塞違，不殞其名。
死而利國，以為已榮。
茲心不爽，忠而能力。
不為利諂，古之遺直。
威黜不端，勿使能植。

○ 與尚書同僚詩/〔魏晉〕傅咸

非望之寵，謬加于己。
猥授非據，奄司萬里。
煌煌朱軒，服驥驂騄。
曄曄初星，肅肅臣僕。
暉光顯赫，眾目所屬。
斯之弗稱，匪榮伊辱。
質弱尚父，受任鷹揚。
德非樊仲，王命是將。
百城或違，無能有匡。
一州之矜，將弛其綱。
得意忘言，言在意後。
夫惟神交，可以長久。
我心之孚，有盈于缶。
與子偕老，豈曰執手。
出司萬里，牧彼朔濱。
服冕乘軒，六轡既均。
威風先邁，百城肅震。

○ 贈褚武良詩/〔魏晉〕傅咸

爰暨于褚，惟晉之禎。
肇振鳳翼，羽儀上京。
聿作喉舌，納言紫庭。
光贊帝道，敷皇之明。
方任之重，實在江揚。
乃授旄鉞，宣曜威靈。
悠悠遐邁，東夏于征。

○ 答潘尼詩/〔魏晉〕傅咸
貽我妙文，繁春之榮。
匪榮斯尚，乃新其聲。
吉甫作頌，有馥其馨。
實由樊仲，其德克明。
授此瓦礫，廁彼瑤瓊。
貺非其喻，聞寵若驚。

○ 答欒弘詩/〔魏晉〕傅咸

鉅平作宰，是貴是欽。
弓旌仍招，嘉命胥尋。
鸞鳳養儀，戢翼幽林。
未附雅調，以和韶音。
鉅平遐逝，厲志彌深。
肅肅京司，清風裁邁。
乃延群彥，龍集鳳會。
亦既斯降，萬里有賴。
聲發響應，好結傾蓋。

○ 贈建平太守李叔龍詩/〔魏晉〕傅咸

弘道興化，實在良守。
悠悠建平，皇澤未流。
朝選於眾，乃子之授。
南荊注望，心乎克副。

○ 贈太尉司馬虞顯機詩/〔魏晉〕傅咸

帝崇元淑，妙選其屬。
命子是佐，增袞之縟。

○ 卭竹杖銘/〔魏晉〕傅咸

嘉兹奇竹，質勁體直。
立比高節，示世矜式。

○ 燭銘/〔魏晉〕傅咸

煌煌丹燭，焰焰飛光。
取則景龍，擬象扶桑。
照彼幽夜，炳若朝陽。
焚形鑒世，無隱不彰。

○ 惟漢行/〔魏晉〕傅玄

危哉鴻門會，沛公幾不還。
輕裝入人軍，投身湯火間。
兩雄不俱立，亞父見此權。
項莊奮劍起，白刃何翩翩。
伯身雖為蔽，事促不及旋。
張良懾坐側，高祖變龍顏。
賴得樊將軍，虎叱項王前。
嗔目駭三軍，磨牙咀豚肩。
空卮讓霸主，臨急吐奇言。
威凌萬乘主，指顧回泰山。
神龍困鼎鑊，非噲豈得全。
狗屠登上將，功業信不原。
健兒實可慕，腐儒安足嘆。

○ 苦相篇/〔魏晉〕傅玄

苦相身為女，卑陋難再陳。
男兒當門戶，墮地自生神。
雄心志四海，萬里望風塵。
女育無欣愛，不為家所珍。
長大逃深室，藏頭羞見人。
垂淚適他鄉，忽如雨絕雲。
低頭和顏色，素齒結朱唇。
跪拜無復數，婢妾如嚴賓。
情合同雲漢，葵藿仰陽春。
心乖甚水火，百惡集其身。
玉顏隨年變，丈夫多好新。
昔為形與影，今為胡與秦。
胡秦時相見，一絕逾參辰。

○ 青青河邊草篇/〔魏晉〕傅玄

青青河邊草，悠悠萬里道。
草生在春時，遠道還有期。
春至草不生，期盡歎無聲。
感物懷思心，夢想發中情。
夢君如鴛鴦，比翼雲間翔。
既覺寂無見，曠如參與商。
夢君結同心，比翼游北林。
既覺寂無見，曠如商與參。
河洛自用固，不如中岳安。
回流不及返，浮雲往自還。
悲風動思心，悠悠誰知者。
懸景無停居，忽如馳駟馬。
傾耳懷音響，轉目淚雙墮。
生存無會期，要君黃泉下。

○ 放歌行/〔魏晉〕傅玄

靈龜有枯甲，神龍有腐鱗。
人無千歲壽，存質空相因。
朝露尚移景，促哉水上塵。
丘冢如履綦，不識故與新。
高樹來悲風，松柏垂威神。
曠野何蕭條，顧望無生人。
但見狐狸迹，虎豹自成群。
孤雛攀樹鳴，離鳥何繽紛。
愁子多哀心，塞耳不忍聞。
長嘯淚雨下，太息氣成雲。

○ 有女篇/〔魏晉〕傅玄

有女懷芬芳，媞媞步東廂。
蛾眉分翠羽，明目發清揚。
丹唇翳皓齒，秀色若珪璋。
巧笑露權靨，眾媚不可詳。
令儀希世出，無乃古毛嬙。
頭安金步搖，耳繫明月璫。
珠環約素腕，翠羽垂鮮光。
文袍綴藻黼，玉體映羅裳。
容華既已豔，志節擬秋霜。
徽音冠青雲，聲響流四方。
妙哉英媛德，宜配侯與王。
靈應萬世合，日月時相望。
媒氏陳束帛，羔雁鳴前堂。
百兩盈中路，起若鸞鳳翔。
凡夫徒踊躍，望絕殊參商。

○ 牆上難為趨/〔魏晉〕傅玄

門有車馬客，驂服若騰飛。
華組結玉佩，蘩藻紛葳蕤。
馮軾垂長纓，顧盼有餘輝。
貧主屣弊履，整比藍縷衣。
客曰嘉病乎，正色意無疑。
吐言若覆水，搖舌不可追。
渭濱漁釣翁，乃為周所諮。
顏回處陋巷，大聖稱庶幾。
苟富不知度，千駟賤采薇。
季孫由儉顯，管仲病三歸。
夫差耽淫侈，終為越所圍。
遺身外榮利，然後享巍巍。
迷者一何眾，孔難知德希。
甚美致憔悴，不如豚豕肥。
楊朱泣路歧，失道令人悲。
子貢欲自矜，原憲知其非。
屈伸各異勢，窮達不同資。
夫唯體中庸，先天天不違。

○ 朝時篇/〔魏晉〕傅玄

昭昭朝時日，皎皎晨明月。
十五入君門，一別終華髮。
同心忽異離，曠若胡與越。
胡越有會時，參辰遼且闊。
形影雖仿佛，音聲寂無達。
纖弦感促柱，觸之哀聲發。
情思如循環，憂來不可遏。
塗山有餘恨，詩人詠采葛。
蜻蛚吟牀下，回風起幽闥。
春榮隨露落，芙蓉生木末。
自傷命不遇，良辰永乖別。
已爾可奈何，譬如紈素裂。
孤雌翔故巢，星流光景絕。
魂神馳萬里，甘心要同穴。

○ 明月篇/〔魏晉〕傅玄

皎皎明月光，灼灼朝日暉。
昔為春蠶絲，今為秋女衣。
丹唇列素齒，翠彩發蛾眉。
嬌子多好言，歡合易為姿。
玉顏盛有時，秀色隨年衰。
常恐新間舊，變故興細微。
浮萍本無根，非水將何依。
憂喜更相接，樂極還自悲。

○ 秋蘭篇/〔魏晉〕傅玄

秋蘭映玉池，池水清且芳。
芙蓉隨風發，中有雙鴛鴦。
雙魚自踊躍，兩鳥時回翔。
君其歷九秋，與妾同衣裳。

○ 前有一樽酒行/〔魏晉〕傅玄

置酒結此會，主人起行觴。
玉樽兩楹間，絲理東西廂。
舞袖一何妙，變化窮萬方。
賓主齊德量，欣欣樂未央。
同享千年壽，朋來會此堂。

○ 何當行/〔魏晉〕傅玄

同聲自相應，同心自相知。
外合不由中，雖固終必離。
管鮑不世出，結交安可為。

○ 卻東西門行/〔魏晉〕傅玄

金□□□遲，絲竹聲大悲。
和樂唯有舞，運體不失機。
退似潛龍婉，進如翔鸞飛。
回目流神光，傾亞有餘姿。

○ 飛塵篇/〔魏晉〕傅玄

飛塵穢清流，朝雲蔽日光。
秋蘭豈不芬，鮑肆亂其芳。
河決潰金堤，一手不能障。

○ 天行篇/〔魏晉〕傅玄

天行一何健，日月无停蹤。
百川皆赴海，三辰回泰蒙。

○ 西長安行/〔魏晉〕傅玄

所思兮何在，乃在西長安。
何用存問妾，香䙞雙珠環。
何用重存問，羽爵翠琅玕。
今我兮聞君，更有兮異心。
香亦不可燒，環亦不可沈。
香燒日有歇，環沈日自深。

○ 昔思君/〔魏晉〕傅玄

昔君與我兮形影潛結，今君與我兮雲飛雨絕。
昔君與我兮音響相和，今君與我兮落葉去柯。
昔君與我兮金石無虧，今君與我兮星滅光離。

○ 挽歌辭/〔魏晉〕傅玄

人生鮮能百，哀情數萬端。
不幸嬰篤病，凶候形素顏。
衣衾為誰施，束帶就闔棺。
欲悲淚已竭，欲辭不能言。
存亡自遠近，長夜何漫漫。
壽堂閑且長，祖載歸不還。

人生鮮能百，哀情數萬嬰。
路柳夾靈轜，旟旐隨風征。
車輪結不轉，百駟齊悲鳴。
靈坐飛塵起，魂衣正委移。
茫茫丘墓間，松柏鬱參差。
明器無用時，桐車不可馳。
平生坐玉殿，沒歸幽都宫。
地下無滿期，安知夏與冬。(一作「地下無刻漏」)

○ 豫章行/〔魏晉〕傅玄

輕裘綴孔翠，明珂曜珊瑚。
琅玕溢金匱，文璧世所無。

○ 芙蕖/〔魏晉〕傅玄

煌煌芙蕖，從風芬葩。
照以皎日，灌以清波。
陰結其實，陽發其華。
金房綠葉，素株翠柯。

○ 歌辭/〔魏晉〕傅玄

寶劍神奇，鏤象龍螭。
文犀飾首，錯以明珠。
光如電影，氣燭紫微。

○ 雜詩三首其一/〔魏晉〕傅玄

志士惜日短，愁人知夜長。
攝衣步前庭，仰觀南雁翔。
玄景隨形運，流響歸空房。
清風何飄颻，微月出西方。
繁星衣青天，列宿自成行。
蟬鳴高樹間，野鳥號東廂。
纖雲時仿佛，渥露沾我裳。
良時無停景，北斗忽低昂。
常恐寒節至，凝氣結為霜。
落葉隨風摧，一絕如流光。

○ 雜詩三首其二/〔魏晉〕傅玄

間夜微風起，明月照高臺。
清響呼不應，玄景招不來。
廚人進藿茹，有酒不盈杯。
安貧福所與，富貴為禍媒。
金玉雖高堂，於我賤蒿萊。

○ 雜詩三首其三/〔魏晉〕傅玄

鵲巢丘城側，雀乳空井中。
居不附龍鳳，常畏蛇與蟲。
依賢義不恐，近暴自當窮。

○ 又答程曉詩/〔魏晉〕傅玄

羲和運玉衡，招搖賦朔旬。
嘉慶形三朝，美德揚初春。
聖主加元服，萬國望威神。
伊周敷玄化，并世沾天人。
洪崖歌山岫，許由嗟水濱。

○ 眾星詩/〔魏晉〕傅玄

朗月并眾星，日出擅其明。
冬寒地為裂，春和草木榮。
陽德雖普濟，非陰亦不成。

○ 眾星詩/〔魏晉〕傅玄

東方大明星，光景照千里。
少年舍家游，思心晝夜起。

○ 苦雨/〔魏晉〕傅玄

徂暑未一旬，重陽翳朝霞。
厥初月離畢，積日遂滂沱。
屯雲結不解，長溜周四阿。
霖雨如倒井，黃潦起洪波。
湍深激牆隅，門庭若決河。(一作「湍流激牆隅」)
炊爨不復舉，竈中生蛙蝦。

○ 庭燎詩/〔魏晉〕傅玄

元正始朝享，萬國執珪璋。
枝燈若火樹，庭燎繼天光。

○ 苦熱/〔魏晉〕傅玄

朱明運將極，溽暑晝夜興。
裁動四支廢，舉身若山陵。
珠汗洽玉體，呼吸氣鬱蒸。
塵垢自成泥，素粉隨手凝。

○ 雜詩/〔魏晉〕傅玄

習習谷風興，回回景雲飛。
青天敷翠采，朝日含丹輝。

○ 雜詩/〔魏晉〕傅玄

暘谷發精曜，九日棲高枝。
願得并天御，六龍齊玉羈。

○ 宴詩/〔魏晉〕傅玄

鸞鳥睎鳳皇，望舒繼白日。
千秋遘嘉會，來升君子室。
華樽享清酤，珍餚自盈溢。

○ 詩/〔魏晉〕傅玄

季冬時慘烈，猛寒不可勝。
嚴風截人耳，素雪墜地凝。
林上飛霜起，波中自生冰。
未夕結重衾，崇朝不敢興。

○ 詩/〔魏晉〕傅玄

炎旱歷三時，天運失其道。
河中飛塵起，野田無生草。
一餐重丘山，哀之以終老。
君無半粒儲，形影不相保。

○ 詩/〔魏晉〕傅玄

有女殊代生，涉江采菱花。
上翳青雲景，下鉴渌水波。

○ 詩/〔魏晉〕傅玄

彎我繁弱弓，弄我丈八矟。
一舉覆三軍，再舉殄戎貊。

○ 詩/〔魏晉〕傅玄

飛蓬隨飄起，芳草摧山澤。
世有千年松，人生詎能百。

○ 擬四愁詩四首其一/〔魏晉〕傅玄

序:昔張平子作四愁詩，體小而俗，七言類也。聊擬而作之，名曰擬四愁詩。

我所思兮在瀛洲，願為雙鵠戲中流。
牽牛織女期在秋，山高水深路無由。
愍予不遘嬰殷憂，佳人貽我明月珠。
何以要之比目魚，海廣無舟悵勞劬。
寄言飛龍天馬駒，風起雲披飛龍逝。
驚波滔天馬不厲，何為多念心憂泄。

○ 擬四愁詩四首其二/〔魏晉〕傅玄

我所思兮在珠崖，願為比翼浮清池。
剛柔合德配二儀，形影一絕長別離。
愍予不遘情如攜，佳人貽我蘭蕙草。
何以要之同心鳥，火熱水深憂盈抱。
申以琬琰夜光寶，卞和既沒玉不察。
存若流光忽電滅，何為多念獨蘊結。

○ 擬四愁詩四首其三/〔魏晉〕傅玄

我所思兮在崑山，願為鹿𪊤窺虞淵。
日月回耀照景天，參辰曠隔會無緣。
愍余不遘罹百艱，佳人貽我蘇合香。
何以要之翠鴛鴦，懸度弱水川無梁。
申以錦衣文繡裳，三光騁邁景不留。
鮮矣民生忽如浮，何為多念祗自愁。

○ 擬四愁詩四首其四/〔魏晉〕傅玄

我所思兮在朔方，願為飛燕俱南翔。
煥乎人道著三光，胡越殊心生異鄉。
愍予不遘罹百殃，佳人貽我羽葆纓。
何以要之影與形，永增憂結繁華零。
申以日月指明星，星辰有翳日月移。
駑馬哀鳴慚不馳，何為多念徒自虧。

○ 兩儀詩/〔魏晉〕傅玄

兩儀始分元氣清，列宿垂象六位成。
日月西流景東征，悠悠萬物殊品名，聖人憂代念群生。

○ 天行歌/〔魏晉〕傅玄

天時泰兮昭以陽，清風起兮景雲翔。
仰觀兮辰象，日月兮運周。
俯視兮河海，百川兮東流。

○ 雜言詩/〔魏晉〕傅玄

雷隱隱，感妾心，傾耳清聽非車音。

○ 啄木/〔魏晉〕傅玄

啄木高翔鳴喈喈，飄搖林薄著桑槐。
緶緣樹間喙如錐，嚶喔嚶喔聲正悲。
專為萬物作倡俳，當此之時，樂不可回。

○ 雲歌/〔魏晉〕傅玄

白雲翩翩翔天庭，流景髣髴非君形。
白雲飄飄，舍我高翔。
青雲徘徊，為我愁腸。

○ 晉天地郊明堂歌五篇其一夕牲歌/〔魏晉〕傅玄

皇矣有晉，時邁其德。
受終於天，光濟萬國。
萬國既光，神定厥祥。
虔于郊祀，祇事上皇。
祇事上皇，百福是臻。
巍巍祖考，克配彼天。
嘉牲匪歆，德馨惟饗。
受天之祚，神化四方。(一作「神和四暢」)

○ 晉天地郊明堂歌五篇其二降神歌/〔魏晉〕傅玄

於赫大晉，膺天景祥。
二帝邁德，宣茲重光。
我皇受命，奄有萬方。
郊祀配享，禮樂孔章。
神祇嘉饗，祖考是皇。
克昌厥後，保祚無疆。

○ 晉天地郊明堂歌五篇其三天郊饗神歌/〔魏晉〕傅玄

整泰壇。祀皇神。
精氣感。百靈賓。
蘊朱火。燎芳薪。
紫煙游。冠青雲。
神之體。靡象形。
曠無方。幽以清。
神之來。光景照。
聽無聞。視無兆。
神之至。舉歆歆。
靈爽恊。動余心。
神之坐。同歡娛。
澤雲翔。化風舒。
嘉樂奏。文中聲。
八音諧。神是聽。
咸潔齊。並芬芳。
烹牲牷。享玉觴。
神悅饗。歆禋祀。
佑大晉。降繁祉。
祚京邑。行四海。
保天年。窮地紀。

○ 晉天地郊明堂歌五篇其四地郊饗神歌/〔魏晉〕傅玄

整泰行，俟皇祇。
眾神感，群靈儀。
陰祀設，吉禮施。
夜將極，時未移。
祇之體，無形象。
潛泰幽，洞忽荒。
祇之出，薆若有。
靈無遠，天下母。
祇之來，遺光景。
昭若存，終冥冥。
祇之至，舉欣欣。
舞象德，歌成文。
祇之坐，同歡豫。
澤雨施，化雲布。
樂八變，聲教敷。
物咸亨，祇是娛。
齊既潔，侍者肅。
玉觴進，咸穆穆。
饗嘉豢，歆德馨。
祚有晉，暨群生。
溢九壤，格天庭。
保萬壽，延億齡。

○ 晉天地郊明堂歌五篇其五地郊饗神歌/〔魏晉〕傅玄

結方丘，祇國琛。
樽既享，俎既歆。
斂檢玉，具鏖琛。
懋百福，底自古。
錫萬壽，迄在今。

○ 晉鼓吹曲二十二首其十九唐堯/〔魏晉〕傅玄

唐堯諮務成，謙謙德所興。
積漸終光大，履霜致堅冰。
神明道自然，河海猶可凝。
舜禹統百揆，元凱以次升。
禪讓應天歷，睿聖世相承。
我皇陟帝位，平衡正準繩。
德化飛四表，祥氣見其徵。
興王坐俟旦，亡主恬自矜。
致遠由近始，覆簣成山陵。
披圖按先籍，有其證靈液。

○ 晉鼓吹曲二十二首其二十一伯益/〔魏晉〕傅玄

伯益佐舜禹，職掌山與川。
德侔十六相，思心入無間。
智理周萬物，下知眾鳥言。
黃雀應清化，翔集何翩翩。
和鳴棲庭樹，徘徊雲日間。
夏桀為無道，密網施山河。
酷祝振纖網，當奈黃雀何。
殷湯崇天德，去其三面羅。
逍遙群飛來，鳴聲乃復和。
朱雀作南宿，鳳皇統羽群。
赤烏銜書至，天命瑞周文。
神雀今來游，為我受命君。
嘉祥致天和，膏澤隆青雲。
蘭風發芳氣，闔世同其芬。

○ 晉宣武舞歌四首其一惟聖皇篇矛俞第一/〔魏晉〕傅玄

惟聖皇，德巍巍，光四海。
禮樂猶形影，文武為表裏。
乃作巴俞，肆舞士。
劍弩齊列，戈矛為之始。
進退疾鷹鷂，龍戰而豹起。
如亂不可亂，動作順其理，離合有統紀。

○ 晉宣武舞歌四首其二短兵篇劍俞第二/〔魏晉〕傅玄

劍為短兵，其勢險危。
疾逾飛電，回旋應規。
武節齊聲，或合或離。
電發星騖，若景若差。
兵法攸象，軍容是儀。

○ 晉宣武舞歌四首其三軍鎮篇弩俞第三/〔魏晉〕傅玄

弩為遠兵軍之鎮。其發有機。
體難動。往必速。重而不遲。
銳精分鎛。射遠中微。
弩俞之樂，一何奇，變多姿。
退若激。進若飛。
五聲協。八音諧。
宣武象。贊天威。

○ 晉宣武舞歌四首其四窮武篇安臺行亂第四/〔魏晉〕傅玄

窮武者喪，何但敗北。
柔弱亡戰，國家亦廢。
秦始徐偃，既已作戒前世。
先王鑒其機，修文整武藝。
文武足相濟，然後得光大。

亂曰：
高則亢，滿則盈。
亢必危，盈必傾。
去危傾，守以平。
沖則久，濁能清。
混文武，順天經。

○ 三光篇/〔魏晉〕傅玄

三光垂象表，天地有晷度。
聲和音響應，形立影自附。
素日抱元烏，明月懷靈兔。

○ 日升歌/〔魏晉〕傅玄

東光昇朝陽。
羲和初攬轡，六龍並騰驤。
逸景何晃晃，旭日照萬方。
皇德配天地，神明鑒幽荒。

○ 宜男花賦/〔魏晉〕傅玄

猗猗令草，生於中方。
花曰宜男，號應禎祥。
遠而望之，煥若三辰之麗天。
近而察之，明若芙蓉之鑒泉。
於是姣童媛女，以時來征。
結九秋之永思，含春風以娛情。

○ 答程曉詩/〔魏晉〕傅玄

奕奕兩儀，昭昭太陽。
四氣代升，三朝受祥。
濟濟群后，峨峨聖皇。
元服肇御，配天垂光。
伊周作弼，王室惟康。
顒顒兆民，蠢蠢戎膻。
率土充庭，萬國奉蕃。
皇澤雲行，神化風宣。
六合咸熙，遐邇同歡。
赫赫明明，天人合和。
下罔遺滯，焦朽斯華。
矧我良朋，如玉之嘉。
穆穆雝雝，興頌作歌。

○ 宴會詩/〔魏晉〕傅玄

日之既逝，情亦既渥。
賓委餘歡，主容不足。
樂飲今夕，溫其如玉。

○ 晉郊祀歌三首其一夕牲歌/〔魏晉〕傅玄

天命有晉，穆穆明明。
我其夙夜，祗事上靈。
常于時假，迄用有成。
於薦玄牡，進夕其牲。
崇德作樂，神祇是聽。

○ 晉郊祀歌三首其二迎送神歌/〔魏晉〕傅玄

宣文蒸哉，日靖四方。
永言保之，夙夜匪康。
光天之命，上帝是皇。
嘉樂殷薦，靈祚景祥。
神祇降假，享福無疆。

○ 晉郊祀歌三首其三饗神歌/〔魏晉〕傅玄

天祚有晉，其命惟新。
受終于魏，奄有兆民。
燕及皇天，懷柔百神。
不顯遺烈，之德之純。
享其玄牡，式用肇禋。
神祇來格，福祿是臻。
時邁其猶，昊天子之。
祐享有晉，兆民戴之。
畏天之威，敬授民時。
不顯不承，於猶繹思。
皇極斯建，庶績咸熙。
庶幾夙夜，惟晉之祺。
宣文惟后，克配彼天。
撫寧四海，保有康年。
於乎緝熙，肆用靖民。
爰立典制，爰修禮紀。
作民之極，莫匪資始。
克昌厥後，永言保之。

○ 明堂饗神歌/〔魏晉〕傅玄

經始明堂，享祀匪懈。
於皇烈考，光配上帝。
赫赫上帝，既高既崇。
聖考是配，明德顯融。
率土敬職，萬方來祭。
常于時假，保祚永世。

○ 晉宗廟歌十一首其一·夕牲歌/〔魏晉〕傅玄

我夕我牲，猗歟敬止。
嘉豢孔時，供茲享祀。
神鑒厥誠，博碩斯歆。
祖考降饗，以虞孝孫之心。

○ 晉宗廟歌十一首其二·迎送神歌/〔魏晉〕傅玄

嗚呼悠哉，日鑒在茲。
以時享祀，神明降之。
神明斯降，既佑饗之。
祚我無疆，受天之佑。
赫赫太上，巍巍聖祖。
明明烈考，丕承繼序。

○ 晉宗廟歌十一首其三·征西將軍登歌/〔魏晉〕傅玄

經始宗廟，神明戾止。
申錫無疆，祗承享祀。
假哉皇祖，綏予孫子。
燕及後昆，錫茲繁祉。

○ 晉宗廟歌十一首其四·豫章府君登歌/〔魏晉〕傅玄

嘉樂肆庭，薦祀在堂。
皇皇宗廟，乃祖先皇。
濟濟辟公，相予蒸嘗。
享祀不忒，降福穰穰。

○ 晉宗廟歌十一首其五·潁川府君登歌/〔魏晉〕傅玄

於邈先后，實司于天。
顯矣皇祖，帝祉肇臻。
本支克昌，資始開元。
惠我無疆，享祀永年。(一作「享祚永年」)

○ 晉宗廟歌十一首其六·京兆府君登歌/〔魏晉〕傅玄

於惟曾皇，顯顯令德。
高明清亮，匪兢柔克。
保乂命祜，基命惟則。
篤生聖祖，光濟四國。

○ 晉宗廟歌十一首其七·宣皇帝登歌/〔魏晉〕傅玄

於鑠皇祖，聖德欽明。
勤施四方，夙夜敬止。
載敷文教，載揚武烈。
匡定社稷，恭行天罰。
經始大業，造創帝基。
畏天之命，于時保之。

○ 晉宗廟歌十一首其八·景皇帝登歌/〔魏晉〕傅玄

執競景皇，克明克哲。
旁作穆穆，惟祗惟畏。
纂宣之緒，耆定厥功。
登此俊乂，糾彼群凶。
業業在位，帝既勤止。
維天之命，於穆不已。

○ 晉宗廟歌十一首其九·文皇帝登歌/〔魏晉〕傅玄

於皇時晉，允文文皇。
聰明睿智，聖敬神武。
萬幾莫綜，皇斯清之。
虎兕放命，皇斯平之。
柔遠能邇，簡授英賢。
創業垂統，勳格皇天。

○ 晉宗廟歌十一首其十·饗神歌/〔魏晉〕傅玄

曰晉是常，享祀時序。
宗廟致敬，禮樂具舉。
惟其來祭，普天率土。
犧樽既奠，清酤既載。
亦有和羹，薦羞斯備。
蒸蒸永慕，感時興思。
登歌奏舞，神樂其和。
祖考來格，佑我邦家。
敷天之下，罔不休嘉。

○ 晉宗廟歌十一首其十一·饗神歌/〔魏晉〕傅玄

肅肅在位，濟濟臣工。
四海來格，禮儀有容。
鐘鼓振，管弦理。
舞開元，歌永始，神胥樂兮。

肅肅在位，臣工濟濟。
小大咸敬，上下有禮。
理管弦，振鼓鐘。
舞象德，歌詠功，神胥樂兮。

肅肅在位，有來雍雍。
穆穆天子，相維辟公。
禮有儀，樂有則。
舞象功，歌詠德，神胥樂兮。

○ 晉正德大豫舞歌二首其一·正德舞歌/〔魏晉〕傅玄

天命有晉，光濟萬國。
穆穆聖皇，文武惟則。
在天斯正，在地成德。
載韜政刑，載崇禮教。
我敷玄化，臻於中道。

○ 晉正德大豫舞歌二首其二·大豫舞歌/〔魏晉〕傅玄

於鑠皇晉，配天受命。
熙帝之光，世德惟聖。
嘉樂大豫，保佑萬姓。
淵兮不竭，冲而用之。
先帝弗違，虔奉天時。

○ 正旦大會行禮歌/〔魏晉〕傅玄

天鑒有晉，世祚聖皇。
時齊七政，朝此萬方。
鐘鼓斯震，九賓備禮。
正位在朝，穆穆濟濟。
煌煌三辰，實麗于天。
君后是象，威儀孔虔。
率禮無愆，莫非邁德。
儀刑聖皇，萬邦惟則。

○ 上壽酒歌/〔魏晉〕傅玄

於赫明明，聖德龍興。
三朝獻酒，萬壽是膺。
敷佑四方，如日之升。
自天降祚，元吉有徵。

○ 食舉東西廂歌/〔魏晉〕傅玄

天命大晉，載育群生。
於穆上德，隨時化成。
自祖配命，皇皇后辟。
繼天創業，宣文之績。
丕顯宣文，先知稼穡。
克恭克儉，足教足食。
既教食之，弘濟艱難。
上帝是佑，下民所安。
天佑聖皇，萬邦來賀。
雖安勿安，乾乾匪暇。
乃正丘郊，乃定冢社。
廙廙作宗，光宅天下。
惟敬朝饗，爰奏食舉。
盡禮供御，嘉樂有序。
樹羽設業，笙鏞以間。
琴瑟齊列，亦有篪壎。
喤喤鼓鐘，槍槍磬管。
八音克諧，載夷載簡。
既夷既簡，其大不禦。
風化潛興，如雲如雨。
如雲之覆，如雨之潤。
聲教所暨，無思不順。
教以化之，樂以和之。
和而養之，時惟邕熙。
禮慎其儀，樂節其聲。
於鑠皇繇，既和且平。

○ 印銘/〔魏晉〕傅玄

往昔先王，配天垂則。
乃設印章，作信萬國。
取象晷度，是銘是刻。
文明慎密，直方其德。
本立道生，歸乎玄默。
太上結繩，下無荒慝。

○ 燈銘/〔魏晉〕傅玄

晃晃華燈，含滋炳靈。
素膏流液，元炷亭亭。
丹水陽輝，飛景蘭庭。

○ 董逃行歷九秋篇十二首其一/〔魏晉〕傅玄

歷九秋兮三春，遣貴客兮遠賓。
顧多君心所親，乃命妙伎才人，炳若日月星辰。

○ 董逃行歷九秋篇十二首其二/〔魏晉〕傅玄

序金罍兮玉觴，賓主遞起雁行。
杯若飛電絕光，交觴接卮結裳，慷慨歡笑萬方。

○ 董逃行歷九秋篇十二首其三/〔魏晉〕傅玄

奏新詩兮夫君，爛然虎變龍文。
渾如天地未分，齊謳楚舞紛紛，歌聲上激青雲。

○ 董逃行歷九秋篇十二首其四/〔魏晉〕傅玄

窮八音兮異倫，奇聲靡靡每新。
微披素齒丹唇，逸響飛薄梁塵，精爽眇眇入神。

○ 董逃行歷九秋篇十二首其五/〔魏晉〕傅玄

坐咸醉兮沾歡，引樽促席臨軒。
進爵獻壽翻翻，千秋要君一言，願愛不移若山。

○ 董逃行歷九秋篇十二首其六/〔魏晉〕傅玄

君恩愛兮不竭，譬若朝日夕月。
此景萬里不絕，長保初醮結髮，何憂坐成胡越。

○ 董逃行歷九秋篇十二首其七/〔魏晉〕傅玄

攜弱手兮金環，上游飛閣雲間。
穆若鴛鳳雙鸞，還幸蘭房自安，娛心極意難原。

○ 董逃行歷九秋篇十二首其八/〔魏晉〕傅玄

樂既極兮多懷，盛時忽逝若頹。
寒暑革御景回，春榮隨風飄摧，感物動心增哀。

○ 董逃行歷九秋篇十二首其九/〔魏晉〕傅玄

妾受命兮孤虛，男兒墮地稱珠。
女弱雖存若無，骨肉至親更疏，奉事他人託軀。

○ 董逃行歷九秋篇十二首其十/〔魏晉〕傅玄

君如影兮隨形，賤妾如水浮萍。
明月不能常盈，誰能無根保榮，良時冉冉代征。

○ 董逃行歷九秋篇十二首其十一/〔魏晉〕傅玄

顧繡領兮含輝，皎日回光則微。
朱華忽爾漸衰，影欲舍形高飛，誰言往思可追。

○ 董逃行歷九秋篇十二首其十二/〔魏晉〕傅玄

薺與麥兮夏零，蘭桂踐霜逾馨。
祿命懸天難明，妾心結意丹青，何憂君心中傾。

○ 九曲歌/〔魏晉〕傅玄

歲莫景邁群光絕，安得長繩繫白日。

○ 四言雜詩/〔魏晉〕傅玄

忽然長逝，火滅煙消。

○ 七哀詩/〔魏晉〕傅玄

杳杳三泉室，冥冥玄夜堂。

○ 擬馬防詩/〔魏晉〕傅玄

繇役無止時，徵發傾四海。

○ 短歌行/〔魏晉〕傅玄

長安高城，層樓亭亭。
干雲四起，上貫天庭。
蜉蝣何整，行如軍征。
蟋蟀何感，中夜哀鳴。
蚍蜉愉樂，粲粲其榮。
寤寐念之，誰知我情。
昔君視我，如掌中珠。
何意一朝，棄我溝渠。
昔君與我，如影如形。
何意一去，心如流星。
昔君與我，兩心相結。
何意今日，忽然兩絕。

○ 秋胡行/〔魏晉〕傅玄

秋胡子，娶婦三日，會行仕宦。
既享顯爵，保茲德音。
以祿頤親，韞此黃金。
睹一好婦，採桑路傍。
遂下黃金，誘以逢卿。
玉磨逾潔，蘭動彌馨。
源流潔清，水無濁波。
奈何秋胡，中道懷邪。
美此節婦，高行巍峩。(一作「高行峩峩」)
哀哉可愍，自投長河。

○ 豔歌行/〔魏晉〕傅玄

日出東南隅，照我秦氏樓。
秦氏有好女，自字為羅敷。
首戴金翠飾，耳綴明月珠。
白素為下裾，丹霞為上襦。
一顧傾朝市，再顧國為虛。
問女居安在，堂在城南居。
青樓臨大巷，幽門結重樞。
使君自南來，駟馬立踟躕。
遣吏謝賢女，豈可同行車。
斯女長跪對，使君言何殊。
使君自有婦，賤妾有鄙夫。
天地正厥位，願君改其圖。

○ 長歌行/〔魏晉〕傅玄

利害同根源，賞下有甘鉤。
義門近橫塘，獸口出通侯。(一作「義門近中塘」)
撫劍安所趨，蠻方未順流。
蜀賊阻石城，吳寇馮龍舟。
二軍多壯士，聞賊如見讎。
投身效知己，徒生心所羞。
鷹隼厲天翼，恥與燕雀游。(一作「鷹隼厲爪翼」)
成敗在縱者，無令鷙鳥憂。

○ 秋胡行/〔魏晉〕傅玄

秋胡納令室，三日宦他鄉。
皎皎潔婦姿，冷冷守空房。
燕婉不終夕，別如參與商。
憂來猶四海，易感難可防。
人言生日短，愁者苦夜長。
百草揚春華，攘腕采柔桑。
素手尋繁枝，落葉不盈筐。
羅衣翳玉體，回目流采章。
君子倦仕歸，車馬如龍驤。
精誠馳萬里，既至兩相忘。
行人悅令顏，借息此樹旁。
誘以逢卿喻，遂下黃金裝。
烈烈貞女忿，言辭厲秋霜。
長驅及居室，奉金升北堂。
母立呼婦來，歡樂情未央。
秋胡見此婦，惕然懷探湯。
負心豈不慚，永誓非所望。
清濁必異源，鳧鳳不竝翔。
引身赴長流，果哉潔婦腸。
彼夫既不淑，此婦亦太剛。

○ 吳楚歌/〔魏晉〕傅玄

燕人美兮趙女佳，其室則邇兮限層崖。
雲為車兮風為馬，玉在山兮蘭在野。(一作「玉在泥兮蘭在野」)
雲無期兮風有止，思多端兮誰能理。

○ 鴻雁生塞北行/〔魏晉〕傅玄

鳳凰遠生海西，及時崑山岡。
五德存羽儀，和鳴定宮商。
百鳥竝侍左右，鼓翼騰華光。
上熙遊雲日間，千歲時來翔。
孰若彼龍與龜，曳尾泥中藏。
非雲雨則不升，冬伏春乃驤。
退哀此秋蘭草，根絕隨化揚。
靈氣一何憂美，萬里馳芬芳。
常恐物微易歇，一朝見棄忘。

○ 白楊行/〔魏晉〕傅玄

青雲固非青，當雲奈白雲。
驥從西北馳來吾何憶，驥來對我悲鳴，舉頭氣凌青雲，當奈此驥正龍形。
踠足蹉跎長坡下，蹇驢慷愾，敢與我爭馳。
躑躅鹽車之中，流汗兩耳盡下垂。
雖懷千里之逸志，當時一得施。
白雲飄飄，舍我高翔。
青雲徘徊，戢我愁啼。
上眄增崖，下臨清池。
日欲西移，既來歸君。
君不一顧，仰天太息。
當用生為青雲乎，飛時悲當奈何耶，青雲飛乎。

○ 秦女休行/〔魏晉〕傅玄

龐氏有烈婦，義聲馳雍涼。
父母家有重怨，仇人暴且強。
雖有男兄弟，志弱不能當。
烈女念此痛，丹心為寸傷。
外若無意者，內潛思無方。
白日入都市，怨家如平常。
匿劍藏白刃，一奮尋身僵。
身首為之異處，伏尸列肆旁。
肉與土合成泥，灑血濺飛梁。
猛氣上干雲霓，仇黨失守為披攘。
一市稱烈義，觀者收淚竝慨忼。
百男何當益，不如一女良。
烈女直造縣門，云：父不幸遭禍殃，今仇身以分裂，雖死情益揚。殺人當伏法，義不苟活隳舊章。
縣令解印綬，令我傷心不忍聽。
刑部垂頭塞耳，令我吏舉不能成。
烈著希代之績，義立無窮之名。
夫家同受其祚，子子孫孫咸享其榮。
今我作歌詠高風，激揚壯發悲且清。

○ 雲中白子高行/〔魏晉〕傅玄

陵陽子。來明意。欲作天與仙人游。超登元氣攀日月。遂造天門將上謁。閶闔辟。見紫微絳闕。紫宮崔嵬。高殿嵯峨。雙闕萬丈玉樹羅。童女掣電策。童男挽雷車。雲漢隨天流。浩浩如江河。因王長公謁上皇。鈞天樂作不可詳。龍仙神仙。教我靈秘。八風子儀。與游我祥。我心何戚戚。思故鄉。俯看故鄉。二儀設張。樂哉二儀。日月運移。地東南傾。天西北馳。鶴五氣所補。鰲四足所支。齊駕飛龍驂赤螭。逍遙五岳間。東西馳。長與天地竝。復何為。復何為。

○ 美女篇/〔魏晉〕傅玄

美人一何麗，顏若芙蓉花。
一顧亂人國，再顧亂人家，未亂猶可奈何。

○ 驚雷歌/〔魏晉〕傅玄

驚雷奮兮震萬里，威陵宇宙兮動四海，六合不維兮誰能理。

○ 晉鼓吹曲二十二首其一靈之祥/〔魏晉〕傅玄

靈之祥，石瑞章。旌金德，出西方。天降命，授宣皇。應期運，時龍驤。繼大舜，佐陶唐。贊武文，建帝綱。孟氏叛，據南疆。追有扈，亂五常。吳寇勁，蜀虜強。交誓盟，連遐荒。宣赫怒，奮鷹揚。震乾威，曜電光。陵九天，陷石城。梟逆命，拯有生。萬國安，四海寧。

○ 晉鼓吹曲二十二首其二宣受命/〔魏晉〕傅玄

宣受命。應天機。風雲時動。神龍飛。禦諸葛。鎮雍梁。邊境安。夷夏康。務節事。勤定傾。攬英雄。保持盈。淵穆穆。赫明明。沖而泰。天之經。養威重。運神兵。亮乃震斃。天下寧。

○ 晉鼓吹曲二十二首其三征遼東/〔魏晉〕傅玄

征遼東。敵失據。威靈邁日域。公孫既授首。群逆破膽。咸震怖。朔北響應。海表景附。武功赫赫。德雲布。

○ 晉鼓吹曲二十二首其四宣輔政/〔魏晉〕傅玄

宣皇輔政。聖烈深。撥亂反正。從天心。網羅文武才。慎厥所生。所生賢。遺教施。安上治民。化風移。肇創帝基。洪業垂。於鑠明明。時赫戲。功濟萬世。定二儀。定二儀。雲行雨施。海外風馳。

○ 晉鼓吹曲二十二首其五時運多難/〔魏晉〕傅玄

時運多難。道教痡。天地變化。有盈虛。蠢爾吳蠻。虎視江湖。我皇赫斯。致天誅。有征無戰。弭其圖。天威橫被。廓東隅。

○ 晉鼓吹曲二十二首其六景龍飛/〔魏晉〕傅玄

景龍飛。御天威。聰鑒玄察。動與神明協機。從之者顯。逆之者滅夷。文教敷。武功巍。普被四海。萬邦望風。莫不來綏。聖德潛斷。先天弗違。弗違祥。享世永長。猛以致寬。道化光。赫明明。祚隆無疆。帝績惟期。有命既集。崇此洪基。

○ 晉鼓吹曲二十二首其七平玉衡/〔魏晉〕傅玄

平玉衡。糾姦回。萬國殊風。四海乖。禮賢養士。羈御英雄。思心齊。纂戎洪業。崇皇階。品物咸亨。聖敬日躋。聰鑒盡下情。明明綜天機。

○ 晉鼓吹曲二十二首其八文皇統百揆/〔魏晉〕傅玄

文皇統百揆。繼天理萬方。武將鎮四隅。英佐盈朝堂。謀言協秋蘭。清風發其芳。洪澤所漸潤。礫石為圭璋。大道侔五帝。盛德逾三王。咸光大。上參天與地。至化無內外。無內外。六合並康乂。並康乂。遘茲嘉會。在昔羲與農。大晉德斯邁。鎮征及諸州。為蕃衛。玄功濟四海。洪烈流萬世。

○ 晉鼓吹曲二十二首其九因時運/〔魏晉〕傅玄

因時運。聖策施。長蛇交解。群桀離。勢窮奔吳。虎騎厲。惟武進。審大計。時邁其德。清一世。

○ 晉鼓吹曲二十二首其十惟庸蜀/〔魏晉〕傅玄

惟庸蜀。僣號天一隅。劉備逆帝命。禪亮承其餘。擁眾數十萬。窺隙承我虛。驛騎進羽檄。天下不遑居。姜維屢寇邊。隴上為荒蕪。文皇愍斯民。歷世受罪辜。外謨藩屏臣。內謀眾士夫。爪牙應指授。腹心獻良圖。良圖協成文。大興百萬軍。雷鼓震地起。猛勢陵浮雲。逋虜畏天誅。面縛造壘門。萬里同風教。逆命稱妾臣。光建五等。紀綱天人。

○ 晉鼓吹曲二十二首其十一天序/〔魏晉〕傅玄

天序歷。應受禪。承靈祜。御群龍。勒螭虎。弘濟大化。英雋作輔。明明統萬機。赫赫鎮四方。咎繇稷契之疇。協蘭芳。禮王臣。覆兆民。化之如天與地。誰敢愛其身。

○ 晉鼓吹曲二十二首其十二大晉承運期/〔魏晉〕傅玄

大晉承運期。德隆聖皇。時清晏。白日垂光。應籙圖。陟帝位。繼天正玉衡。化行象神明。至哉道隆虞與唐。元首敷洪化。百寮股肱并忠良。民太康。隆隆赫赫。福祚盈無疆。

○ 晉鼓吹曲二十二首其十三金靈運/〔魏晉〕傅玄

金靈運。天符發。聖徵見。參日月。惟我皇。體神聖。受魏禪。應天命。皇之興。靈有徵。登大麓。御萬乘。皇之輔。若闞虎。爪牙奮。莫之禦。皇之佐。贊清化。百事理。萬邦賀。神祇應。嘉瑞章。恭享禮。薦先皇。樂時奏。磬管鏘。鼓淵淵。鐘鍠鍠。奠樽俎。實玉觴。神歆饗。咸悅康。宴孫子。佑無疆。大孝烝烝。德教被萬方。

○ 晉鼓吹曲二十二首其十四於穆我皇/〔魏晉〕傅玄

於穆我皇。盛德聖且明。受禪君世。光濟群生。普天率土。莫不來庭。顒顒六合內。望風仰泰清。萬國雍雍。興頌聲。大化洽。地平而天成。七政齊。玉衡惟平。峨峨佐命。濟濟群英。夙夜乾乾。萬機是經。雖治興。匪荒寧。謙道光。沖不盈。天地合德。日月同榮。赫赫煌煌。曜幽冥。三光克從。於顯天。垂景星。龍鳳臻。甘露宵零。肅神祇。祗上靈。萬物欣戴。自天效其成。

○ 晉鼓吹曲二十二首其十五仲春振振/〔魏晉〕傅玄

仲春振旅。大致民。武教於時日新。師執提。工執鼓。坐作從。節有序。盛矣允文允武。蒐田表禡。申法誓。遂圍禁。獻社祭。允以時。明國制。文武并用。禮之經。列車如戰。大教明。古今誰能去兵。大晉繼天。濟群生。

○ 晉鼓吹曲二十二首其十六夏苗田/〔魏晉〕傅玄

夏苗田。運將徂。軍國異容。文武殊。乃命群吏。撰車徒。辨其號名。贊契書。王軍啓八門。行同上帝居。時路建大麾。雲旗翳紫虛。百官象其事。疾則疾。徐則徐。回衡旋軫。罷陳弊車。獻禽享祠。蒸蒸配有虞。惟大晉。德參兩儀。化雲敷。

○ 晉鼓吹曲二十二首其十七仲秋獮田/〔魏晉〕傅玄

仲秋獮田。金德常剛。涼風清且厲。凝露結為霜。白藏司辰。蒼隼時鷹揚。鷹揚猶尚父。順天以殺伐。春秋時序。雷霆振威曜。進退由鉦鼓。致禽祀祊。羽毛之用充軍府。赫赫大晉德。芬烈陵三五。敷化以文。雖治不廢武。光宅四海。永享天之祜。

○ 晉鼓吹曲二十二首其十八順天道/〔魏晉〕傅玄

順天道。握神契。三時示。講武事。冬大閱。鳴鐲振鼓鐸。旌旗象虹霓。文制其中。武不窮武。動軍誓眾。禮成而義舉。三驅以崇仁。進止不失其序。兵卒練。將如闞虎。惟闞虎。氣陵青雲。解圍三面。殺不殄群。偃旌麾。班六軍。獻享烝。修典文。嘉大晉。德配天。祿報功。爵俟賢。饗燕樂。受茲百祿。嘉萬年。

○ 晉鼓吹曲二十二首其二十玄雲/〔魏晉〕傅玄

玄雲起丘山。祥氣萬里會。龍飛何蜿蜿。鳳翔何翽翽。昔在唐虞朝。時見青雲際。今親游萬國。流光溢天外。鶴鳴在後園。清音隨風邁。成湯隆顯命。伊摯來如飛。周文獵渭濱。遂載呂望歸。符合如影響。先天天弗違。輟耕綜時綱。解褐衿天維。元功配二王。芬馨世所稀。我皇敘群才。洪烈何巍巍。桓桓征四表。濟濟理萬機。神化感無方。髦才盈帝畿。丕顯惟昧旦。日新孔所咨。茂哉明聖德。日月同光輝。

○ 晉鼓吹曲二十二首其二十二釣竿/〔魏晉〕傅玄

釣竿何冉冉，甘餌芳且鮮。臨川運思心，微綸沈九淵。太公寶此術，乃在靈祕篇。機變隨物移，精妙貫未然。游魚驚著釣，潛龍飛戾天。戾天安所至，撫翼翔太清。太清一何異，兩儀出渾成。玉衡正三辰，造化賦群形。退願輔聖君，與神合其靈。我君弘遠略，天人不足并。天人初并時，昧昧何茫茫。日月有徵兆，文象興二皇。蚩尤亂生民，黃帝用兵征萬方。逮夏禹而德衰，三代不及虞與唐。我皇聖德配堯舜，受禪即阼享天祥。率土蒙祐，靡不肅，庶事康。庶事康，穆穆明明。荷百祿，保無極，永泰平。

○ 怨詩行/〔魏晉〕梅陶

庭植不材柳，苑育能鳴鶴。
鼓枝游畦畝，棲釣一丘壑。
晨悅朝敷榮，夕乘南音客。
晝立薄游景，暮宿漢陰魄。
庇身蔭王猷，罷蹇反幻迹。

○ 贈溫嶠詩/〔魏晉〕梅陶

巍巍有晉，道隆虞唐。
元宗中興，明祖重光。
我帝承基，聖后作皇。
生而神明，誕質珪璋。
有亂同符，恢我王綱。(一章)

臺衡增耀，元輔重輝。
泉哉若人，之顏之徽。
知文之宗，研理之機。
入銓帝評，出綱王維。(二章)

帝曰爾徂，往鎮江土。
俾爾旄麾，授爾齊斧。
昔周之宣，有熊有武。
在漢五叶，營平作武。
推轂委誠，惟余與汝。(三章)

俯僂勤時，非遑晏豫。
星陳宿駕，玄旌首路。
輕舟龍驤，武旅雲布。
我戀惟愛，爾勤王度。
遲遲之感，監寑宵悟。(四章)

人亦有言，德輶如毛。
重非千鈞，人鮮克效。
武有七政，文敷五教。
義在止戈，威崇戢暴。
勖爾遠猷，邁爾英劭。(五章)

○ 女怨詩/〔魏晉〕皇甫謐

婚禮既定，婚禮臨成。
施衿結帨，三命丁寧。

○ 詩/〔魏晉〕皇甫謐

□輪回路，驂服□半。
駟車遠馳，僕陳交亂。
棄我舊廬，爰適他館。

○ 萼綠華贈詩其一/〔魏晉〕羊權

神岳排霄起，飛峰鬱千尋。
寥籠靈谷虛，瓊林蔚蕭森。
羊生標美秀，弱冠流清音。
棲情莊惠津，超形象魏林。
揚彩朱門中，內有邁俗心。

○ 萼綠華贈詩其二/〔魏晉〕羊權

我與夫子族，源胄同淵池。
宏宗分上業，於今各異枝。
蘭金因好著，三益方覺彌。

○ 萼綠華贈詩其三/〔魏晉〕羊權

靜尋欣斯會，雅綜彌齡祀。
誰云幽鑒難，得之方寸裏。
翹想樊籠外，俱為山巖士。
無令騰虛翰，中隨驚風起。
遷化雖由人，藩羊未易擬。
所期豈朝華，歲暮於吾子。

○ 別歌/〔魏晉〕熊甫

徂風飆起蓋山陵，氛霧蔽日玉石焚。
往事既去可長嘆，念別惆悵復會難。

○ 蘭亭詩/〔魏晉〕王豐之

肆盼巖岫，臨泉濯趾。
感興魚鳥，安兹幽峙。

○ 奉和慧遠游廬山詩/〔魏晉〕王喬之

超游罕神遇，妙善自玄同。
徹彼虛明域，曖兹塵有封。
眾阜平寥廓，一岫獨凌空。
霄景憑巖落，清氣與時雍。
有標造神極，有客越其峰。
長河濯茂楚，險雨列秋松。
危步臨絕冥，靈壑映萬重。
風泉調遠氣，遙響多喈嗈。
遐麗既悠然，餘盼覿九江。
事屬天人界，常聞清吹空。

○ 詩/〔魏晉〕麋元

蒼蒼陵上柏，參差列成行。
童童安石榴，列生神道傍。

○ 詩/〔魏晉〕麋元

青雀東飛，別鵠東翔。

○ 蘭亭詩二首其一/〔魏晉〕王凝之

莊浪濠津，巢步潁湄。
冥心真寄，千載同歸。

○ 蘭亭詩二首其二/〔魏晉〕王凝之

煙熅柔風扇，熙怡和氣淳。
駕言興時游，逍遙映通津。

○ 笏讚/〔魏晉〕王升之

愼為德要，惟善用光。
敬上尊賢，貴不踰常。
用制斯器，備對遺忘。
因事施禮，升降有章。

○ 燕詩/〔魏晉〕王升之

春風轉節，萬物爭揚。

○ 歌三首其一/〔魏晉〕王嘉

金刀治世後遂苦。帝王昏亂天神怒。災異屢見戒人主。三分二叛失州土。三王九江一在吳。餘悉稚小早少孤。一國二主天所驅。

○ 歌三首其二/〔魏晉〕王嘉

三禾槮槮林茂孳，金刀利刃齊刈之。

○ 歌三首其三/〔魏晉〕王嘉

欲知其姓草肅肅，榖中最細低頭熟，鱗身甲體永興福。

○ 歌/〔魏晉〕王嘉

鳳皇，鳳皇，何不高飛還故鄉，無故在此取滅亡。

○ 皇娥歌/〔魏晉〕王嘉

天清地曠浩茫茫，萬象回薄化無方。
浛天蕩蕩望滄滄，乘桴輕漾著日傍。
當期何所至窮桑，心知和樂悅未央。

○ 白帝子歌/〔魏晉〕王嘉

四維八埏眇難極，驅光逐影窮水域，璇宮夜靜當軒織。
桐峰文梓千尋直，伐梓作器成琴瑟。
清歌流暢樂難極，滄湄海浦來棲息。

○ 采藥詩/〔魏晉〕王嘉

暗河之桂，實大如棗。
得而食之，後天而老。

○ 時俗/〔魏晉〕王嘉

力勤十頃。能致嘉穎。

○ 反招隱詩/〔魏晉〕王康琚

小隱隱陵藪，大隱隱朝市。
伯夷竄首陽，老聃伏柱史。
昔在太平時，亦有巢居子。
今雖盛明世，能無中林士。
放神青雲外，絕迹窮山裏。
鵾雞先晨鳴，哀風迎夜起。
凝霜凋朱顏，寒泉傷玉趾。
周才信眾人，偏智任諸己。
推分得天和，矯性失至理。
歸來安所期，與物齊終始。

○ 招隱詩/〔魏晉〕王康琚

登山招隱士，褰裳躡遺蹤。
華條當圜室，翠葉代綺窗。

○ 遊仙詩/〔魏晉〕王彪之

遠游絕塵霧，輕舉觀滄溟。
蓬萊陰倒景，崐崘罩曾城。

○ 與諸兄弟方山別詩/〔魏晉〕王彪之

脂車總馳輪，泛舟理飛棹。
絲染墨悲嘆，路歧楊感悼。

○ 登會稽刻石山詩/〔魏晉〕王彪之

隆山嵯峨，崇巒岧嶢。
傍覿滄洲，仰拂玄霄。
文命遠會，風淳道遼。
秦皇遐巡，邁兹英豪。
宅靈基阿，銘迹峻嶠。
青陽曜景，時和氣淳。
修嶺增鮮，長松挺新。
飛鴻振羽，騰龍躍鱗。

○ 登治城樓詩/〔魏晉〕王彪之

俯觀陋室。宇宙六合。譬如四壁。

○ 蘭亭詩二首其一/〔魏晉〕王彬之

丹崖竦立，葩藻暎林。
淥水揚波，載浮載沈。

○ 蘭亭詩二首其二/〔魏晉〕王彬之

鮮葩映林薄，游鱗戲清渠。
臨川欣投釣，得意豈在魚。

○ 蘭亭詩二首其二/〔魏晉〕王徽之

先師有冥藏，安用羈世羅。
未若保沖真，齊契箕山阿。

○ 蘭亭詩二首其一/〔魏晉〕王徽之

散懷山水，蕭然忘羈。
秀薄粲穎，疏松籠崖。
遊羽扇霄，鱗躍清池。
歸目寄歡，心冥二奇。

○ 泫露詩/〔魏晉〕王敬伯

低露下深幕，垂月照孤琴。
空弦益宵泪，谁憐此夜心。

○ 靈夀杖銘/〔魏晉〕王氏

籊籊鮮幹，秀彼崇㟽。
下澤蘭液，上瑩芳霄。
貞勁内固，鮮粲外昭。
耀質靈薈，作珍華朝。
杖之身安，越齡松喬。

○ 正朝詩/〔魏晉〕王氏

稔冉冥機運，迅矣四節經。
太簇應玄律，青陽兆初正。

○ 平吳後三月三日華林園詩/〔魏晉〕王濟

蠢爾長蛇，薦食江汜。
我皇神武，泛舟萬里。
迅雷電邁，弗及掩耳。
思樂華林，薄采其蘭。
皇居偉則，芳園巨觀。
仁以山悅，水為智歡。
清池流爵，秘樂通玄。
修罾灑鱗，大庖妙饌。
物以時序，情以化宣。
終溫且克，有肅初筵。
嘉賓在茲，千祿永年。

○ 從事華林詩/〔魏晉〕王濟

鬱鬱華林，奕奕疏圃。
燕彼群后，秩秩有序。

○ 詩/〔魏晉〕王濟

於顯我王，緝乘斯民。
俊明有德，嚴恭惟寅。

○ 答何劭詩/〔魏晉〕王濟

計終收遐致。發軌將先起。

○ 從幸洛水餞王公歸國詩/〔魏晉〕王浚

聖主應期運，至德敷彝倫。
神道垂大教，玄化被無垠。
欽若崇古制，建侯屏四鄰。
皇輿回羽蓋，高會洛水濱。
臨川講妙藝，縱酒釣潛鱗。
八音以迭奏，蘭羞備時珍。
古人亦有言，為國不患貧。
與蒙廟庭施，幸得厠大鈞。
群僚荷恩澤，朱顏感獻春。
賦詩盡下情，至感暢人神。
長流無舍逝，白日入西津。
奉辭慕華輦，侍衛路無因。
馳情繫帷幄，乃心戀軌塵。

○ 祖道應令詩/〔魏晉〕王浚

侯誰在矣，東宮詵詵。
曰保曰傅，弘道維新。
前疑協衡，顧問翼輪。
豈伊張仲，專美前津。
渙乎唐德，欽在四鄰。
齊軌上葉，永垂清塵。

○ 平吳詩/〔魏晉〕王浚

茫茫禹迹，九域乃賓。
庶士交正，無思不順。
馬怠其銜，車曳其輪。
飛龍既造，天命有晉。

○ 蘭亭詩/〔魏晉〕王渙之

去來悠悠子，披褐良足欽。
超迹修獨往，真契齊古今。

○ 蘭亭詩/〔魏晉〕王玄之

松竹挺巖崖，幽澗激清流。
消散肆情志，酣暢豁滯憂。

○ 直中書詩/〔魏晉〕王珉

高閣臨雲日，險岑仰天居。

○ 晉江左宗廟歌二首其一歌太宗簡文皇帝/〔魏晉〕王珣

皇矣簡文，於昭于天。
靈明若神，周淡如淵。
沖應其來，實與其遷。
亹亹心化，日用不言。
易而有親，簡而可傳。
觀流彌遠，求本逾玄。

○ 晉江左宗廟歌二首其二歌烈宗孝武皇帝/〔魏晉〕王珣

天鑒有晉，欽哉烈宗。
同規文考，玄默允龔。
威而不猛，約而能通。
神鉦一震，九域來同。
道積淮海，雅頌自東。
氣陶淳露，化協時雍。

○ 秋懷詩/〔魏晉〕王珣

天悠雲際，風遼氣爽。

○ 五言蘭亭詩其一/〔魏晉〕王羲之

悠悠大象運，輪轉無停際。
陶化非吾因，去來非吾制。
宗統竟安在，即順理自泰。
有心未能悟，適足纏利害。
未若任所遇，逍遙良辰會。

○ 五言蘭亭詩其二/〔魏晉〕王羲之

三春啓群品，寄暢在所因。
仰望碧天際，俯磐綠水濱。
寥朗無厓觀，寓目理自陳。
大矣造化功，萬殊莫不均。
群籟雖參差，適我無非新。

○ 五言蘭亭詩其三/〔魏晉〕王羲之

猗與二三子，莫匪齊所托。
造真探玄根，涉世若過客。
前識非所期，虛室是我宅。
遠想千載外，何必謝曩昔。
相與無相與，形骸自脫落。

○ 五言蘭亭詩其四/〔魏晉〕王羲之

鑒明去塵垢，止則鄙吝生。
體之固未易，三觴解天刑。
方寸無停主，矜伐將自平。
雖無絲與竹，玄泉有清聲。
雖無嘯與歌，詠言有餘馨。
取樂在一朝，寄之齊千齡。

○ 五言蘭亭詩其五/〔魏晉〕王羲之

合散固其常，修短定無始。
造新不暫停，一往不再起。
於今為神奇，信宿同塵滓。
誰能無此慨，散之在推理。
言立同不朽，河清非所俟。

○ 答許詢詩其一/〔魏晉〕王羲之

取歡仁智樂，寄暢山水陰。
清泠澗下瀨，歷落松竹林。
。

○ 蘭亭詩二首其一/〔魏晉〕王羲之

代謝鱗次，忽焉以周。
欣此暮春，和氣載柔。
詠彼舞雩，異世同流。
乃攜齊契，散懷一丘。

○ 答許詢詩其二/〔魏晉〕王羲之

爭先非吾事，靜照在忘求。

○ 悲平城詩/〔魏晉〕王肅

悲平城。驅馬入雲中。陰山常晦雪。荒松無罷風。

○ 蘭亭詩二首其一/〔魏晉〕王肅之

在昔暇日，味存林嶺。
今我斯游，神怡心靜。

○ 蘭亭詩二首其二/〔魏晉〕王肅之

嘉會欣時游，豁爾暢心神。
吟詠曲水瀨，淥波轉素鱗。

○ 贈庾翼詩/〔魏晉〕王胡之

儀鳳厲天，騰龍陵雲。
昂昂猗人，逸足絕群。
溫風既暢，玉潤蘭芬。
如彼春零，流津煙熅。(一章)

鄧林伊何，蔚蔚其映。
流芳伊何，鑒猶水鏡。
通廣外潤，雅裁內正。
降巳順時，志存急病。(二章)

戎馬生郊，王路未夷。
螳螂舉斧，鯨鯢軒鰭。
矯矯吾子，劬勞王師。
單醴投川，飲者如歸。
昆嶺載崇，太陽增輝。(三章)

江海能大，上善居下。
侯王得尊，心同觸寡。
廢我處沖，虛懷無假。
待來制器，如彼鑪冶。
天下何事，去其害馬。(四章)

友以淡合，理隨道泰。
余與夫子，自然冥會。
蹔面豁懷，傾枕解帶。
玉液相潤，瓊林增藹。
心齊飛沈，相望事外。
譬諸龍魚，陵雲潛瀨。(五章)

稷契贊時，巢由亢矯。
輔漢者房，遁迹者皓。
妙善自同，外內臣道。
子光齊魯，余守嚴老。(六章)

元直言歸，武侯解鞅。
子魚司契，幼安獨往。
神齊玄一，形寄為兩。
苟體理分，動寂忘象。
仰味高風，載詠載想。(七章)

回駕蓬廬，獨游偶影。
陵風行歌，肆目崇嶺。
高丘隱天，長湖萬頃。
可以垂綸，可以嘯詠。
取諸匈懷，寄之匠郢。(八章)

○ 答謝安詩/〔魏晉〕王胡之

荊山天峙，辟立萬丈。
蘭薄暉崖，瓊林激響。
哲人秀舉，和璧夜朗。
凌霄矯翰，希風清往。(一章)

矯翰伊何，羽儀鮮潔。
清往伊何，自然挺徹。
易達外暢，聰鑒內察。
思樂寒權，披條暎雪。(二章)

朱火炎上，淥水赴泉。
風以氣積，冰由霜堅。
妙感無假，率應自然。
我雖異韻，及爾同玄。
如彼竹柏，厲飆俱鮮。(三章)

利交甘絕，仰違玄指。
君子淡親，湛若澄水。
余與吾生，相忘隱機。
泰不期顯，在悴通否。(四章)

人間誠難，通由達識。
才照經綸，能泯同異。
鈍神幽疾，宜處無事。
遇物以器，各自得意。
長短任真，乃合其至。(五章)

疇昔宴游，繾綣髫亂。
或方童顏，或始角巾。
搴褐攬帔，濯素□吝。
壑無深流，丘無囂仞。
今也華髮，卑高殊韻。
形迹外乖，理暢內潤。(六章)

巢由坦步，稷契王佐。
太公奇拔，首陽空餓。
各乘其道，兩無貳過。
願紡玄契，廢疾高臥。(七章)

來贈載婉，妙有新唱。
博以兼濟，約以理當。
非不悅子，駑驥殊量。
鳥養養之，任其沈颺。
取諸胸懷，寄想郢匠。(八章)

○ 蘭亭詩/〔魏晉〕王蘊之

散豁情志暢，塵纓忽已捐。
仰詠挹餘芳，怡情味重淵。

○ 雜詩/〔魏晉〕王贊

朔風動秋草，邊馬有歸心。
胡寧久分析，靡靡忽至今。
王事離我志，殊隔過商參。
昔往鶬鶊鳴，今來蟋蟀吟。
人情懷舊鄉，客鳥思故林。
師涓久不奏，誰能宣我心。

○ 三月三日詩/〔魏晉〕王贊

招搖啓運，寒暑代新。
亹亹不舍，如彼行雲。
猗猗季月，穆穆和春。
皇儲降止，宴及嘉賓。
嘉賓伊何，具惟姻族。
如彼葛藟，衍于樛木。
郁郁近侍，巖巖台嶽。
庶寮鱗次，以崇天祿。
如彼崑山，列此琚玉。
巍巍天階，亦降列宿。
右載元首，左光儲副。
大祚無窮，天地為壽。

○ 侍皇太子宴始平王詩/〔魏晉〕王贊

亹亹聖胤，繼明重體。
樂此棠棣，其甘如薺。
我有嘉宴，以洽百禮。
煌煌同族，藹藹王僚。
惟中惟外，如瓊如瑤。
湛湛朝雲，德靡不覆。
玄黃所綴，文成彩繡。
政以神和，樂以安奏。
一人有慶，萬邦是佑。

○ 侍皇太子祖道楚淮南二王詩/〔魏晉〕王贊

於明聖晉，仰統天緒。
易以明險，簡以識阻。
研彼群慮，俾侯授土。
郁郁二王，祗承皇命。
睹離鑒親，觀禮知盛。
皇儲降會，延于公姓。
瞻彼行役，並憩同林。
分塗殊軌，靡不回心。

○ 皇太子會詩/〔魏晉〕王贊

玄陰受謝，青陽啓號。
氣以升新，光以永照。

○ 贈張始均詩/〔魏晉〕宋道璵

子深懷璧憂，余有當門病。

○ 七夕觀織女詩/〔魏晉〕王鑒

牽牛悲殊館，織女悼離家。
一稔期一宵，此期良可嘉。
赫奕玄門開，飛閣鬱嵯峨。
隱隱驅千乘，闐闐越星河。
六龍奮瑤轡，文螭負瓊車。
火丹秉瑰燭，素女執瓊華。
絳旗若吐電，朱蓋如振霞。
雲韶何嘈嗷，靈鼓鳴相和。
停軒佇高眄，眷予在岌峨。
澤因芳露沾，恩附蘭風加。
明發相從游，翩翩鸞鷟羅。
同游不同觀，念子憂怨多。
敬因三祝末，以爾屬皇娥。

○ 為兩足虎作歌詩/〔魏晉〕王銓

般般白虎，觀釁荊楚。
孫吳不逞，金皇赫怒。
武形有虧，金獸失儀。
聖主應天，斯異何為。

○ 念佛三昧詩四首其一/〔魏晉〕王齊之

妙用在幽，涉有覽無。
神由昧徹，識以照粗。
積微自引，因功本虛。
泯彼三觀，忘此毫餘。

○ 念佛三昧詩四首其二/〔魏晉〕王齊之

寂漠何始，理玄通微。
融然忘適，乃廓靈暉。
心遊緬域，得不踐機。
用之以沖，會之以希。

○ 念佛三昧詩四首其三/〔魏晉〕王齊之

神資天凝，圓映朝雲。
與化而感，與物斯群。
應不以方，受者自分。
寂爾淵鏡，金水塵紛。

○ 念佛三昧詩四首其四/〔魏晉〕王齊之

慨自一生，夙乏惠識。
託崇淵人，庶藉冥力。
思轉毫功，在深不測。
至哉之念，主心西極。

○ 蘭亭詩二首其一/〔魏晉〕徐豐之

俯揮素波，仰掇芳蘭。
尚想嘉客，希風永嘆。

○ 蘭亭詩二首其二/〔魏晉〕徐豐之

清響擬絲竹，班荊對綺疏。
零觴飛曲津，歡然朱顏舒。

○ 撫琴歌/〔魏晉〕廬山夫人女婉

登廬山兮鬱嵯峨，晞陽風兮拂紫霞。
招若人兮濯靈波，欣良運兮暢雲柯。
彈鳴琴兮樂莫過，雲龍會兮樂太和。

○ 觀化決疑詩/〔魏晉〕廬山諸沙彌

謀始創大業，問道叩玄篇。
妙唱發幽蒙，觀化悟自然。
觀化化已及，尋化無間然。
生皆由化化，化化更相纏。
宛轉隨化流，漂浪入化淵。
五道化為海，孰為知化仙。
萬化同歸盡，離化化乃玄。
悲哉化中客，焉識化表年。

○ 答劉楨詩/〔魏晉〕徐幹

與子別無幾，所經未一旬。
我思一何篤，其愁如三春。
雖路在咫尺，難涉如九關。
陶陶朱夏德，草木昌且繁。

○ 情詩/〔魏晉〕徐幹

高殿鬱崇崇，廣廈淒泠泠。
微風起閨闥，落日照階庭。
踟躕雲屋下，嘯歌倚華楹。
君行殊不返，我飾為誰容。
爐薰闔不用，鏡匣上塵生。
綺羅失常色，金翠暗無精。
嘉肴既忘御，旨酒亦常停。
顧瞻空寂寂，唯聞燕雀聲。
憂思連相屬，中心如宿酲。

○ 室思詩六章其一/〔魏晉〕徐幹

沈陰結愁憂，愁憂為誰興。
念與君生別，各在天一方。
良會未有期，中心摧且傷。
不聊憂餐食，慊慊常饑空。
端坐而無為，仿佛君容光。

○ 室思詩六章其二/〔魏晉〕徐幹

峨峨高山首，悠悠萬里道。
君去日已遠，鬱結令人老。
人生一世間，忽若暮春草。
時不可再得，何為自愁惱。
每誦昔鴻恩，賤軀焉足保。

○ 室思詩六章其三/〔魏晉〕徐幹

浮雲何洋洋，願因通我辭。
飄颻不可寄，徙倚徒相思。
人離皆復會，君獨無返期。
自君之出矣，明鏡暗不治。
思君如流水，何有窮已時。

○ 室思詩六章其四/〔魏晉〕徐幹

慘慘時節盡，蘭華凋復零。
喟然長嘆息，君期慰我情。
展轉不能寐，長夜何綿綿。
躡履起出戶，仰觀三星連。
自恨志不遂，泣涕如涌泉。

○ 室思詩六章其五/〔魏晉〕徐幹

思君見巾櫛，以益我勞勤。
安得鴻鸞羽，覯此心中人。
誠心亮不遂，搔首立悁悁。
何言一不見，復會無因緣。
故然比目魚，今隔如參辰。

○ 室思詩六章其六/〔魏晉〕徐幹

人靡不有初，想君能終之。
別來歷年歲，舊恩何可期。
重新而忘故，君子所尤譏。
寄身雖在遠，豈忘君須臾。
既厚不為薄，想君時見思。

○ 於清河見挽船士新婚與妻別詩/〔魏晉〕徐幹

與君結新婚，宿昔當別離。
涼風動秋草，蟋蟀鳴相隨。
冽冽寒蟬吟，蟬吟抱枯枝。
枯枝時飛揚，身體忽遷移。
不悲身遷移，但惜歲月馳。
歲月無窮極，會合安可知。
願為雙黃鵠，比翼戲清池。

○ 贈五官中郎將詩/〔魏晉〕徐干

貽爾新詩。

○ 三日臨水詩/〔魏晉〕徐廣

溫哉令日，爰豫爰游。
興言命駕，寄歡回流。

○ 詩二十五首其一右英吟/〔魏晉〕雲林右英夫人

寓言必可用，不用是無情。
焉得駕欻迹，尋此空中靈。
微音良有旨，當用慎勿輕。
事事應神機，保爾見太平。

○ 詩二十五首其二七月十八日夕雲林右英夫人授詩/〔魏晉〕雲林右英夫人

轡景落滄浪，騰躍青海津。
絳煙亂太陽，羽蓋傾九天。
雲輿浮空洞，倏忽風波間。
來尋冥中友，相攜侍帝宸。
王子協明德，齊首招玉賢。
下眄八阿宮，上寢希林巔。
漱此紫瓊腴，方知穢途辛。(一作「方知除穢辛」)
佳人將安在，勤之乃得親。

○ 詩二十五首其三右英夫人所喻/〔魏晉〕雲林右英夫人

絳闕排廣霄，披丹登景房。
紫旗振雲霞，羽晨儛八風。
停蓋濯碧谿，採秀月支峰。
咀嚼三靈華，吐吸九神芒。
椿數無絕紀，協日積童蒙。
攜袂明真館，仰期無上皇。
北鈞唱羽人，玉女粲賢眾。
云何波浪宇，得失為我鍾。
引領囂庭內，開心擬穢衝。
習適榮辱域，罕躡希林宮。
一靜安足苦，試去視滄浪。

○ 詩二十五首其四七月二十八日夕右英夫人授書此詩以與許長史/〔魏晉〕雲林右英夫人

世珍芬馥交，道宗玄霄會。
振衣尋冥疇，回軒風塵際。
良德映靈暉，穎根粲華蔚。
密言多償福，沖靜尚真貴。
咸恆當象順，攜手同襟帶。
何為人事間，日焉生患害。

○ 詩二十五首其五九月三日夕雲林王夫人喻作令示許長史/〔魏晉〕雲林右英夫人

騰躍雲景轅，浮觀霞上空。
霄軿縱橫舞，紫蓋託靈方。
朱煙纏旍旄，羽帔扇香風。
電號猛獸攫，雷吟奮玄龍。
鈞籟昆庭響，金築唱神鐘。
采芝滄浪阿，掇華八渟峰。
朱顏日以新，劫往方嬰童。
養形靜東岑，七神自相通。
風塵有憂哀，隕我白髮翁。
長冥遺遐嘆，恨不早逸蹤。

○ 詩二十五首其六右英吟/〔魏晉〕雲林右英夫人

停駕望舒移，回輪返滄浪。
未睹若人游，偶想安得康。
良因俟青春，以敘中懷忘。

○ 詩二十五首其七九月六日夕雲林喻作與許侯/〔魏晉〕雲林右英夫人

控晨浮紫煙，八景觀派流。
羽童捧瓊漿，玉華餞琳腴。
相期白水涯，揚我萎蕤珠。

○ 詩二十五首其八九月六日夕雲林喻作與許侯/〔魏晉〕雲林右英夫人

滄房煥東霞，紫造浮絳晨。
雙德秉道宗，作鎮真伯藩。
八臺可眄目，北看乃飛元。
清淨雲中視，眇眇躡景遷。
吐納洞嶺秀，藏暉隱東山。
久安人事上，日也無虛閒。
豈若易翁質，反此孩中顏。

○ 詩二十五首其九九月九日雲林右英夫人喻作/〔魏晉〕雲林右英夫人

晨闕太霞構，玉室起霄清。
領略三奇觀，浮景翔絕冥。
丹華中有真，金映育挺精。
八風鼓錦披，碧樹曜四靈。
華蓋廕蘭暉，紫轡策綠軿。
結信通神交，觸類率天誠。
何事外象感，須睹瑤玉瓊。

○ 詩二十五首其十九月十八日夜雲林右英夫人作/〔魏晉〕雲林右英夫人

三景秀鬱玄，霄映朗八方。
丹雲浮高宸，逍遙任靈風。
鼓翼乘素飆，竦眄瓊臺中。
綠蓋入協晨，青軿擲空同。
右揖東林帝，上朝太虛皇。
玉賓剖鳳腦，嗷酣飛蕊漿。
雲鈞回曲寢，千音何琅琅。
錦旌召猛獸，華幡正低昂。
香母折腰唱，紫煙排棟梁。
總轡高清闕，解駕佳人房。
昔運挺未兆，靈化順氣翔。
心眇玄涯感，年隨積椿崇。
形垢甘臭味，動靜失滄浪。
我友實不爾，榮辱昨已忘。

○ 詩二十五首其十一九月二十五日夜雲林右英夫人授作/〔魏晉〕雲林右英夫人

絳景浮玄晨，紫軒乘煙征。
仰超綠闕內，俯眄朱火城。
東霞啓廣暉，神光煥七靈。
翳映泛三燭，流任自齊冥。
風纏空洞宇，香音觸節生。
手攜織女儛，併袊匏瓜庭。
左徊青羽旗，華蓋隨雲傾。
宴寢九度表，是非不我營。
抱真棲太寂，金姿愈日嬰。
豈似愆穢中，慘慘無聊生。

○ 詩二十五首其十二十月十七日雲林夫人作與許侯/〔魏晉〕雲林右英夫人

四旌曜明空，朱軒飛靈丘。
玉蓋蔭七景，鼓翼霄上浮。
九音朗紫空，玉璈洞太無。
宴詠三晨宮，唱嘯呼我儔。
不覺春已來，豈知二景流。
佳人雖兼忘，而未放百憂。
長林真可靜，巖中多自娛。

○ 詩二十五首其十三十月二十日授二首/〔魏晉〕雲林右英夫人

北登玄真闕，攜手結高羅。
香煙散八景，玄風鼓絳波。
仰超琅園津，俯眄霄陵阿。
玉簫雲上唱，鳳鳴動九遐。
乘氣浮太空，曷為躡山河。
金節命羽靈，徵兵折萬魔。
齊挹二晨暉，千春方嬰牙。
喪真投競室，不解可奈何。

○ 詩二十五首其十四/〔魏晉〕雲林右英夫人

仰眄太霞宮，金閣曜紫清。
華房映太素，四軒皆朱瓊。
擲輪空同津，總轡儛綠軿。
玉華飛雲蓋，西妃運錦旍。
翻然塵濁涯，儵欻佳人庭。
宿感應期降，所招已在冥。
乘風奏霄晨，共酣丹琳罌。
公侯徒眇眇，安知真人靈。

○ 詩二十五首其十五右英作/〔魏晉〕雲林右英夫人

清晨挹絳霞，總氣霄上游。
徊軿躡曲波，遂睹世人憂。
辭旨蔚然起，不散三秀嵎。
何若巡玄鄉，撫璈為爾娛。
君心安有際，我願有中無。

○ 詩二十五首其十六二月九日夜雲林作/〔魏晉〕雲林右英夫人

轡景登霄晨，游宴滄浪宮。
彩雲繞丹霞，靈藹散八空。
上真吟瓊室，高仙歌琳房。
九鳳唱朱籟，虛節錯羽鐘。
交棲金庭內，結我冥中朋。
俱挹玉醴津，倏忽已嬰童。
云何當路蹲，愆痾隨日崇。

○ 詩二十五首其十七二月十六日右英作/〔魏晉〕雲林右英夫人

晨游太素宮，控軿觀玉河。
夕宴鬱絕宇，朝采圓景華。
彈璈北寒臺，七靈暉紫霞。
濟濟高仙舉，紛紛塵中羅。
盤桓囂藹內，愆累不當多。

○ 詩二十五首其十八二月三十日夜右英作/〔魏晉〕雲林右英夫人

駕風騁雲軿，晨登太渟丘。
絳津連岑振，清波鼓浚流。
步空觀九緯，八綱皆已游。
暫宴三金秀，來觀建志儔。
勤懈不相掩，是以積百憂。

○ 詩二十五首其十九右英吟/〔魏晉〕雲林右英夫人

陵波越滄浪，忽然造金山。
四顧終日游，罕我雲中人。

○ 詩二十五首其二十右英夫人作/〔魏晉〕雲林右英夫人

紫闕構虛上，玄館衝絕飆。
琳琅敷靈囿，華生結瓊瑤。
騁軿滄浪津，八風激雲韶。
披羽扇北翳，握節鳴金簫。
鳳籟和千鍾，西童歌晨朝。
心豁虛無外，神襟何朗寥。
回儛太空嶺，六氣運重幽。
我途豈能尋，使爾不終凋。

○ 詩二十五首其二十一四月十四日夕右英夫人吟歌此曲/〔魏晉〕雲林右英夫人

玄波振滄濤，洪津鼓萬流。
駕景眄六虛，思與佳人游。
妙唱不我對，清音與誰投。
雲中騁瓊輪，何為塵中趨。

○ 詩二十五首其二十二右英作/〔魏晉〕雲林右英夫人

松柏生玄嶺，鬱為寒林桀。
繁葩盛嚴冰，未肯懼白雪。
亂世幽重岫，巡生道常潔。
飛此逸轡輪，投彼遐人轍。
公侯可去來，何為不能絕。

○ 詩二十五首其二十三閏月三日夜右英作示許長史/〔魏晉〕雲林右英夫人

清靜願東山，陰景棲靈穴。
愔愔閑庭虛，翳薈青林密。
圓曜映南軒，朱風扇幽室。
拱袂閑房內，相期啓妙術。
寥朗遠想玄，蕭條神心逸。

○ 詩二十五首其二十四右英吟/〔魏晉〕雲林右英夫人

縱心空洞津，竦轡策朱軿。
佳人來何遲，道德何時成。

○ 詩二十五首其二十五/〔魏晉〕雲林右英夫人

有心許斧子，言當采五芝。
芝草不必得，汝亦不能來。
汝來當可得，芝草與汝食。

○ 右英吟其一/〔魏晉〕雲林右英夫人

三轡抗紫軒，傾雲東林阿。

○ 右英吟其二/〔魏晉〕雲林右英夫人

駕景游賢良，促轡東圃下。

○ 贈四王冠詩/〔魏晉〕應亨

濟濟四令弟，妙年踐二九。
令月惟吉日，成服加元首。
人咸飾其容，鮮能離塵垢。
雖無兕觥爵，杯醮傳旨酒。

○ 公燕詩/〔魏晉〕應瑒

巍巍主人德，佳會被四方。
開館延群士，置酒于斯堂。
辨論釋鬱結，援筆興文章。
穆穆眾君子，好合同歡康。
促坐褰重帷，傳滿騰羽觴。

○ 侍五官中郎將建章臺集詩/〔魏晉〕應瑒

朝雁鳴雲中，音響一何哀。
問子游何鄉，戢翼正徘徊。
言我塞門來，將就衡陽棲。
往春翔北土，今冬客南淮。
遠行蒙霜雪，毛羽日摧頹。
常恐傷肌骨，身隕沈黃泥。
簡珠墮沙石，何能中自諧。
欲因雲雨會，濯翼陵高梯。
良遇不可值，伸眉路何階。
公子敬愛客，樂飲不知疲。
和顏既以暢，乃肯顧細微。
贈詩見存慰，小子非所宜。
為且極歡情，不醉其無歸。
凡百敬爾位，以副飢渴懷。

○ 別詩二首其一/〔魏晉〕應瑒

朝雲浮四海，日暮歸故山。
行役懷舊土，悲思不能言。
悠悠涉千里，未知何時旋。

○ 別詩二首其二/〔魏晉〕應瑒

浩浩長河水，九折東北流。
晨夜赴滄海，海流亦何抽。
遠適萬里道，歸來未有由。
臨河累太息，五內懷傷憂。

○ 斗雞詩/〔魏晉〕應瑒

戚戚懷不樂，無以釋勞勤。
兄弟游戲場，命駕迎眾賓。
二部分曹伍，群雞煥以陳。
雙距解長紲，飛踊超敵倫。
芥羽張金距，連戰何繽紛。
從朝至日夕，勝負尚未分。
專場驅眾敵，剛捷逸等群。
四坐同休贊，賓主懷悅欣。
博弈非不樂，此戲世所珍。

○ 報趙淑麗詩/〔魏晉〕應瑒

朝雲不歸，夕結成陰。
離群猶宿，永思長吟。
有鳥孤棲，哀鳴北林。
嗟我懷矣，感物傷心。

○ 詩/〔魏晉〕应璩

丈夫要雄戟，更来宿紫庭。
今者宅四海，谁复有不幷。

○ 詩/〔魏晉〕應璩

放戈釋甲胄，乘軒入紫微。
從容侍帷幄，光輔日月暉。

○ 詩/〔魏晉〕應璩

京師何繽紛，車馬相奔起。
借問乃爾為，將欲要其仕。
孝廉務經通，誰堪應此舉。

○ 詩/〔魏晉〕應璩

郡國貪慕將，馳騁習弓戟。
雖妙未更事，難用應卒迫。

○ 詩/〔魏晉〕應璩

司隸鷹揚吏，爪牙旋耀空。
折翅挫毛距，宛頸還入籠。
世人指為戒，誰復厲嚴冬。

○ 百一詩其一/〔魏晉〕應璩

下流不可處，君子慎厥初。
名高不宿著，易用受侵誣。
前者隳官去，有人適我閭。
田家無所有，酌醴焚枯魚。
問我何功德，三入承明廬。
所占於此土，是謂仁智居。
文章不經國，筐篋無尺書。
用等稱才學，往往見嘆譽。
避席跪自陳，賤子實空虛。
宋人遇周客，慚愧靡所如。

○ 百一詩其二/〔魏晉〕應璩

年命在桑榆，東岳與我期。
長短有常會，遲速不得辭。
斗酒多為樂，無為待來茲。(一作「斗酒當為飲」)
室廣致凝陰，臺高來積陽。
奈何季世人，侈靡在宮牆。
飾巧無窮極，土木被朱光。
徵求傾四海，雅意猶未康。

○ 百一詩其三/〔魏晉〕應璩

子弟可不慎，慎在選師友。
師友必良德，中才可進誘。

○ 百一詩其四/〔魏晉〕應璩

細微可不慎，堤潰自蟻穴。
腠理早從事，安復勞鍼石。
哲人睹未形，愚夫暗明白。
曲突不見賓，燋爛為上客。
思願獻良規，江海倘不逆。
狂言雖寡善，猶有如雞跖。
雞跖食不已，齊王為肥澤。

○ 百一詩其五/〔魏晉〕應璩

散騎常師友，朝夕進規獻。
侍中主喉舌，萬機無不亂。
尚書統庶事，官人乘法憲。
彤管珥納言，貂璫表武弁。
出入承明廬，車服一何煥。
三寺齊榮秩，百僚所瞻願。

○ 百一詩其六/〔魏晉〕應璩

少壯面目澤，長大色醜粗。
醜粗人所惡，拔白自洗蘇。
平生髮完全，變化似浮屠。
醉酒巾幘落，禿頂赤如壺。

○ 百一詩其七/〔魏晉〕應璩

古有行道人，陌上見三叟。
年各百餘歲，相與鋤禾莠。
住車問三叟，何以得此壽。
上叟前致辭，室內嫗貌醜。
中叟前置辭，量腹節所受。
下叟前致辭，夜臥不覆首。
要哉三叟言，所以能長久。

○ 百一詩其八/〔魏晉〕應璩

漢末桓帝時，郎有馬子侯。
自謂識音律，請客鳴笙竽。
為作陌上桑，反言鳳將雛。
左右僞稱善，亦復自搖頭。

○ 百一詩其九/〔魏晉〕應璩

百郡立中正，九州置都士。
州閭與郡縣，希疏如馬齒。
生不相識面，何緣別義理。
十室稱忠信，觀過必黨里。

○ 百一詩其十/〔魏晉〕應璩

平生居□郭，寧丁憂貧賤。
出門見富貴，□□□□□。
竈下炊牛矢，甑中裝豆飯。

○ 百一詩其十一/〔魏晉〕應璩

野田何紛紛，城郭何落落。
埋葬嫁娶家，皆是商旅客。
喪側食不飽，酒肉紛狼籍。

○ 百一詩其十二/〔魏晉〕應璩

大魏承衰弊，復欲密其羅。
蚍蜉猶見得，何云鰌與蝦。
狴犴既已備，欻復置黃沙。

○ 百一詩其十三/〔魏晉〕應璩

人材不能備，各有偏短長。
稽可小人中，便辟必知芒。

○ 百一詩其十四/〔魏晉〕應璩

茫茫九州内，莫非帝者民。
民有忠信行，莫非帝者臣。

○ 百一詩其十五/〔魏晉〕應璩

太官有餘廚，大小無不賣。
豈徒脯與糗，醯醢及鹽豉。

○ 百一詩其十六/〔魏晉〕應璩

洛水禁罾罟，魚鱉不為殖。
空令自相啖，吏民不得食。

○ 百一詩其十七/〔魏晉〕應璩

豐隆窮美味，受嚼方呥呥。
鹿鳴吐野華，獨食有何甘。

○ 百一詩其十八/〔魏晉〕應璩

苟欲娛耳目，快心樂腹腸。
我躬不悅歡，安能慮死亡。

○ 百一詩其十九/〔魏晉〕應璩

槥車在道路，征夫不得休。

○ 百一詩其二十/〔魏晉〕應璩

有酒流如川，有肴积如岑。

○ 百一詩其二十一/〔魏晉〕應璩

革帶繩為續，履舄穿無底。

○ 百一詩其二十二/〔魏晉〕應璩

嵐山寒折骨，面目盡生瘡。


○ 百一詩其二十三/〔魏晉〕應璩

溝瀆皆決溢。

○ 百一詩其二十四/〔魏晉〕應璩

小兒撫塵。

○ 雜詩/〔魏晉〕應璩

秋日苦促短，遙夜邈綿綿。
貧士感此時，慷慨不能眠。

○ 雜詩/〔魏晉〕應璩

貧子語窮兒，無錢可把撮。
耕自不得粟，采彼北山葛。
簞瓢恆自在，無用相呵喝。

○ 詩/〔魏晉〕應璩

酌彼春酒。上得供養親老。下得溫飽妻子。

○ 詩/〔魏晉〕應璩

治化貴簡易，法令不欲多。

○ 詩/〔魏晉〕應璩

不悞牽朱絲，三署來相尋。

○ 詩/〔魏晉〕应璩

城狐不可掘，社鼠不可熏。

○ 晉武帝華林園集詩/〔魏晉〕應貞

悠悠太上，民之厥初。
皇極肇建，彝倫攸敷。
五德更運，膺籙受符。
陶唐既謝，天歷在虞。(一章)

於時上帝，乃顧惟眷。
光我晉祚，應期納禪。
位以龍飛，文以虎變。
玄澤滂流，仁風潛扇。
區內宅心，方隅回面。(二章)

天垂其象，地耀其文。
鳳鳴朝陽，龍翔景雲。
嘉禾重穎，蓂莢載芬。
率土咸序，人胥悅欣。(三章)

恢恢皇度，穆穆聖容。
言思其順，貌思其恭。
在視斯明，在聽斯聰。
登庸以德，明試以功。(四章)

其恭惟何，昧旦丕顯。
無理不經，無義不踐。
行舍其華，言去其辯。
游心至虛，同規易簡。
六府孔修，九有斯靖。(五章)

澤靡不被，化罔不加。
聲教南暨，西漸流沙。
幽人肆險，遠國忘遐。
越裳重譯，充我皇家。(六章)

峨峨列辟，赫赫虎臣。
內和五品，外威四賓。
修時貢職，入覲天人。
備言錫命，羽蓋朱輪。(七章)

貽宴好會，不常厥數。
神心所受，不言而喻。
於是肄射，弓矢斯御。
發彼五的，有酒斯飫。(八章)

文武之道，厥猷未墜。
在昔先王，躬御茲器。
示武懼荒，過亦為失。
凡厥群后，無懈于位。(九章)

○ 華覽崇文大夫唱/〔魏晉〕應貞

陰陽運潛，玄風扇厲。
鷹隼騰揚，狐狸搏噬。

○ 贈高允詩/〔魏晉〕宗欽

嵬峨恆嶺，滉瀁滄溟。
山挺其和，水燿其精。
啓茲令族，應期誕生。
華冠眾彥，偉邁群英。(一章)

於穆吾子，含貞藉茂。
如彼松竹，陵霜擢秀。
味老思沖，玩易體復。
戢翼九皋，聲溢宇宙。(二章)

我皇龍興，重離疊映。
剛德外彰，柔明內鏡。
乾象奄氣，坤厚山競。
風無殊音，俗無異徑。(三章)

經緯曰文，著述曰史。
斟酌九流，錯綜幽旨。
帝用詶諮，明發虛擬。
廣辟四門，披延髦士。(四章)

爾應其求，翰飛東觀。
口吐瓊音，手揮霄翰。
彈毫珠零，落紙錦粲。
墳無凝割，典無滯泮。(五章)

山降則謙，含柔為信。
林崇日漸，明升斯進。
有邈夫子，兼茲四慎。
弱而難勝，通而不峻。(六章)

南董邈矣，史功不申。
固傾佞竇，雄穢美新。
遷以陵腐，邕由卓泯。
時無逸勒，路盈摧輪。(七章)

尹佚謨周，孔明述魯。
抑揚群致，憲章三五。
昂昂高生，纂我遐武。
勿謂古今，建規易矩。(八章)

自昔索居，沈淪西藩。
風馬既殊，標榜莫緣。
開通有運，暗遇當年。
披衿暫面，定交一言。(九章)

諮疑秘省，訪滯京都。
水鏡叔度，洗吝田蘇。
望儀神婉，即象心虛。
悟言禮樂，採研詩書。(十章)(一作「探賾詩書」)

履霜悼遷，撫節感變。
嗟我年邁，迅逾激電。
進乏由賜，退非回憲。
素髮掩玄，枯顏落蒨。(十一章)

文以會友，友由知己。
詩以明言，言以通理。
盼坎迷流，覿艮暗止。
庶爾虬光，回鱗曲水。(十二章)

○ 贈皇甫謐詩/〔魏晉〕辛曠

顒顒朝士，亦孔其依。
莫不遲想，載渴載饑。
我弓我旄，禮亦無違。
企望高岡，來儀來歸。
其歸伊何，與帝同心。
明明天子，如日之臨。
臨照四方，探賾幽深。
山無逸民，水無潛鱗。
爰彼九皋，克量德音。
茂哉先生，皇實是欽。

○ 嘲蜀使張奉/〔魏晉〕薛綜

有犬為獨，無犬為蜀。
橫目苟身，蟲入其腹。
無口為天，有口為吳。
君臨萬邦，天子之都。

○ 麒麟頌/〔魏晉〕薛綜

懿哉麒麟，惟獸之伯。
政平覿景，否則戢足。
德以衛身，不布牙角。
屏營唐日，帝堯保禄。
委體大吳，以昭遐福。
天祚聖帝，享兹萬國。

○ 騶虞頌/〔魏晉〕薛綜

婉婉白虎，優仁是崇。
飢不侵暴，困不改容。
斂威揚德，愷悌之風。
聖德極盛，騶虞乃彰。

○ 白鹿頌/〔魏晉〕薛綜

皎皎白鹿，體性馴良。
其質皓濯，如鴻如霜。

○ 鳳頌/〔魏晉〕薛綜

猗與石磬，金聲玉振。
先王搏拊，以正五音。
百獸翔感，儀鳳舞麟。
在昔堯舜，斯磬乃臻。
宗廟致敬，乃肯來顧。
贊揚聖德，上下受祚。

○ 答華永先詩/〔魏晉〕薛瑩

桴鼓常在側，筆研永欲捐。
卷帙不復開，干戈以為權。

○ 獻詩/〔魏晉〕薛瑩

惟臣之先，昔仕于漢。
奕世綿綿，頗涉臺觀。
暨臣父綜，遭時之難。
卯金失御，邦家毁亂。
適茲樂土，庶存孑遺。
天啓其心，東南是歸。
厥初流隸，困於蠻垂。
大皇開基，恩德遠施。
特蒙招命，拯擢泥污。
釋放巾褐，受職剖符。
作守合浦，在海之隅。
遷入京輦，遂升機樞。
枯瘁更榮，絕統復紀。
自微而顯，非願之始。
亦惟寵遇，心存足止。
重值文皇，建號東宮。
乃作少傅，光華益隆。
明明聖嗣，至德謙崇。
禮遇兼加，惟渥惟豐。
哀哀先臣，念竭其忠。
洪恩未報，委世以終。
嗟臣蔑賤，惟昆及弟。
幸生幸育，託綜遺體。
過庭既訓，頑蔽難啓。
堂構弗克，志存耦耕。
豈悟聖朝，仁澤流盈。
追錄先臣，愍其無成。
是濟是拔，被以殊榮。
珝忝千里，受命南征。
旌旗備物，金革揚聲。
及臣斯陋，實暗實微。
既顯前軌，人物之機。
復傅東宮，繼世荷輝。
才不逮先，是忝是違。
乾德博好，文雅是貴。
追悼亡臣，冀存遺類。
如何愚胤，曾無仿佛。
瞻彼舊寵，顧此頑虛。
孰能忍愧，臣實與居。
夙夜反側，克心自論。
父子兄弟，累世蒙恩。
死惟結草，生誓殺身。
雖則灰隕，無報萬分。

○ 元正詩/〔魏晉〕辛蕭

元正啓令節，嘉慶肇自茲。
咸奏萬年觴，小大同悅熙。

○ 詩/〔魏晉〕鍾琰

冽冽季冬，素雪其霏。

○ 浮萍詩/〔魏晉〕馮元興

有草生碧池，無根綠水上。
脆弱惡風波，危微苦驚浪。

○ 贈吳處玄詩/〔魏晉〕邯鄲淳

我受上命，來隨臨菑。
與君子處，曾未盈期。
見召本朝，駕言趣期。
群子重離，首命于時。
餞我路隅，贈我嘉辭。
既受德音，敢不答之。
余惟薄德，既局且鄙。
見養賢侯，於今四祀。
既庇西伯，永誓沒齒。
今也被命，義在不俟。
瞻戀我侯，又慕君子。
行道遲遲，體逝情止。
豈無好爵，懼不我與。
聖主受命，千載一遇。
攀龍附鳳，必在初舉。
行矣去矣，別易會難。
自強不息，人誰獲安。
願子大夫，勉簣成山。
天休方至，萬福爾臻。

○ 贈李寶詩/〔魏晉〕段承根

世道衰陵，淳風殆緬。
衢交問鼎，路盈訪璽。
徇競爭馳，天機莫踐。
不有真宰，榛棘誰翦。(一章)

於皇我後，重明襲煥。
文以息煩，武以靜亂。
剖蜯求珍，搜巖采幹。
野無投綸，朝盈逸翰。(二章)

自昔涼季，林焚淵涸。
矯矯公子，鱗羽靡託。
靈慧雖奮，妖氛未廓。
鳳戢崑丘，龍潛玄漠。(三章)

數不常擾，艱極則夷。
奮翼幽裔，翰飛京師。
珥蟬紫闥，仗節方畿。
弼我王度，庶績緝熙。(四章)

自余幽淪，眷參舊契。
庶庇餘光，優游卒歲。
忻路未淹，離轡已際。
顧難分岐，載張載繼。(五章)

聞諸交舊，累聖疊曜。
淳源雖漓，民懷余劭。
思樂哲人，靜以鎮躁。
藹彼繁音，和此清調。(六章)

詢下曰文，辯訐曰明。
化由禮治，政以寬成。
勉崇仁教，播德簡刑。
傾首景風，遲聞休聲。(七章)

○ 南州桓公九井作詩/〔魏晉〕殷仲文

四運雖鱗次，理化各有準。
獨有清秋日，能使高興盡。
景氣多明遠，風物自淒緊。
爽籟驚幽律，哀壑叩虛牝。
歲寒無早秀，浮榮甘夙隕。
何以標貞脆，薄言寄松菌。
哲匠感蕭晨，肅此塵外軫。
廣筵散泛愛，逸爵紆勝引。
伊余樂好仁，惑祛吝亦泯。
猥首阿衡朝，將貽匈奴哂。

○ 送東陽太守詩/〔魏晉〕殷仲文

昔人深誠嘆，臨水送將離。
如何祖良游，心事孱在斯。
虛亭無留賓，東川緬逶迤。

○ 入剡詩/〔魏晉〕殷仲文

野人虽云隔，超悟必有比。

○ 代答張君祖詩/〔魏晉〕康僧淵

真朴運既判，萬象森已形。
精靈感冥會，變化靡不經。
波浪生死徒，彌綸始無名。
舍本而逐末，悔吝生有情。
胡不絕可欲，反宗歸無生。
達觀均有無，蟬蛻豁朗明。
逍遙眾妙津，棲凝於玄冥。
大慈順變通，化育曷常停。
幽閑自有所，豈與菩薩并。
摩詰風微指，權遒多所成。
悠悠滿天下，孰識秋露情。

○ 又答張君祖詩/〔魏晉〕康僧淵

遙望華陽嶺，紫霄籠三辰。
瓊巖朗璧室，玉潤灑靈津。
丹谷挺樛樹，季穎奮暉薪。
融飆衝天籟，逸響互相因。
鸞鳳翔回儀，虬龍灑飛鱗。
中有沖漠士，耽道玩妙均。
高尚凝玄寂，萬物息自賓。
棲峙游方外，超世絕風塵。
翹想晞眇蹤，矯步尋若人。
詠嘯舍之去，榮麗何足珍。
濯志八解淵，遼朗豁冥神。
研機通微妙，遺覺忽忘身。
居士成有黨，顧眄非疇親。
借問守常徒，何以知反真。

○ 詩/〔魏晉〕許穆

微誠因理感，積精洞幽真。
斐斐乘雲彩，靈像憑紫煙。
眇眇濯圓羅，彷彿駕飛輪。
玄翰啓曚昧，顧景思自新。

○ 茅保命吟/〔魏晉〕許翽

朝華煥晨井，九蓋傾青雲。
前此珪璋庸，不識萬流椿。
解落倏欻頃，寅客何必人。

○ 郭四朝叩船歌四首其一/〔魏晉〕許翽

清池帶靈岫，長林鬱青葱。
玄鳥翔幽野，悟言出從容。
鼓楫乘神波，稽首希晨風。
未獲解脫期，逍遙丘林中。

○ 郭四朝叩船歌四首其二/〔魏晉〕許翽

浪神九陔外，研道遂全真。
戢此靈鳳羽，藏我華龍鱗。
高舉方寸物，萬吹皆垢塵。
顧哀朝生蟪，孰盡汝車輪。

○ 郭四朝叩船歌四首其三/〔魏晉〕許翽

游空落飛飆，靈步無形方。
圓景煥明霞，九鳳唱朝陽。
揮翮扇天津，晻藹慶雲翔。
遂造太微宇，挹此金梨漿。
逍遙玄陔表，不存亦不亡。

○ 郭四朝叩船歌四首其四/〔魏晉〕許翽

駕飆舞神霄，披霞帶九日。
高皇齊龍輪，遂造九華室。
神虎洞瓊林，風雲合成一。
開闔幽冥戶，靈變玄迹滅。

○ 杜廣平歌吟/〔魏晉〕許翽

淳景翳廣林，曖日東霞升。
晨風儛六煙，勃鬱八道騰。
五岳何必秀，名山亦足陵。
矯首躡洞阜，棲心潛中興。
吐納胎精氣，玄白誰能勝。

○ 夢詩/〔魏晉〕許翽

乘炁涉淥津，採藥中山巔。
披心煥靈想，蕭蕩無悟言。
願與盛德游，驂駟騁因緣。
榮塵何足尋，疾激君清玄。
苟能攝妙觀，吐納可長年。

○ 竹扇詩/〔魏晉〕許詢

良工眇芳林，妙思觸物騁。
篾疑秋蟬翼，團取望舒景。

○ 蘭亭詩/〔魏晉〕庾友

馳心域表，寥寥遠邁。
理感則一，冥然玄會。

○ 玉贊/〔魏晉〕庾肅之

圓璧月鏡，璆琳星羅。
結秀藍田，輝眞荊和。
元珪特達，瑜不掩瑕。
質鮮氣潤，流映滂沱。

○ 蘭亭詩/〔魏晉〕庾蘊

仰想虛舟說，俯嘆世上賓。
朝榮雖云樂，夕斃理自因。

○ 三月三日臨曲水詩/〔魏晉〕庾闡

暮春濯清汜，游鱗泳一壑。
高泉吐東岑，洄瀾自淨澩。
臨川疊曲流，豐林映綠薄。
輕舟沈飛觴，鼓枻觀魚躍。

○ 三月三日詩/〔魏晉〕庾闡

心結湘川渚，目散沖霄外。
清泉吐翠流，淥醽漂素瀨。
悠想盻長川，輕瀾渺如帶。

○ 觀石鼓詩/〔魏晉〕庾闡

命駕觀奇逸，徑騖造靈山。
朝濟清溪岸，夕憩五龍泉。
鳴石含潛響，雷駭震九天。
妙化非不有，莫知神自然。
翔霄拂翠嶺，綠澗漱巖間。
手澡春泉潔，目玩陽葩鮮。

○ 登楚山詩/〔魏晉〕庾闡

拂駕升西嶺，寓目臨浚波。
想望七德耀，詠此九功歌。
龍駟釋陽林，朝服集三河。
回首盻宇宙，一無濟邦家。

○ 衡山詩/〔魏晉〕庾闡

北眺衡山首，南睨五嶺末。
寂坐挹虛恬，運目情四豁。
翔虬凌九霄，陸鱗困濡沫。
未體江湖悠，安識南溟闊。

○ 江都遇風詩/〔魏晉〕庾闡

天吳踊靈壑，將駕奔冥霄。
飛廉振折木，流景登扶搖。
洪川佇宿浪，躍水迎晨潮。
仰眄蹙玄雲，俯聽聒悲飆。

○ 采藥詩/〔魏晉〕庾闡

采藥靈山㟽，結駕登九嶷。
懸巖溜石髓，芳谷挺丹芝。
泠泠雲珠落，漼漼石蜜滋。
鮮景染冰顏，妙氣翼冥期。
霞光煥靃靡，虹景照參差。
椿壽自有極，槿花何用疑。

○ 詩其一/〔魏晉〕庾闡

鍊形去人俗，飄忽乘雲游。
暫憩扶桑陰，忽見東岳魚。

○ 詩其二/〔魏晉〕庾闡

崢嶸激清崖，蒙籠陰巖岫。
咀嚼延六氣，俯仰以九周。

○ 弔賈誼詩/〔魏晉〕庾闡

雖有惠音，莫過韶頀。
雖有騰蛇，終仆一壑。

○ 嘯臺/〔魏晉〕庾闡

靈巖霞蔚，石室鱗構。
青松標空，蘭泉吐漏。
蘢薈可遊，芳津可漱。
元谷蕭寥，鳴琴獨奏。
先生體之，寂坐幽岸。
凝冰結樸，熙陽靡煥。
潛真內全，飛榮外散。
凌崖高嘯，希風朗彈。
道有冥廢，運有昏消。
達隱不巖，元跡不標。
或曰先生，晦德逍遙。
嵇子秀達，英風朗烈。
道雋薰芳，鮮不玉折。
兆動初萌，妙鑒奇絕。
翹首青冥，仰想玄哲。(一作「翹首丘冥」)

○ 遊仙詩十首其一/〔魏晉〕庾闡

神嶽竦丹霄，玉堂臨雪嶺。
上採瓊樹華，下挹瑤泉井。

○ 遊仙詩十首其二/〔魏晉〕庾闡

南海納朱濤，玄波灑北溟。
仰盼燭龍曜，俯步朝廣庭。

○ 遊仙詩十首其三/〔魏晉〕庾闡

邛疏鍊石髓，赤松潄水玉。
憑煙眇封子，流浪揮玄俗。
崆峒臨北戶，昆吾眇南陸。
層霄映紫芝，潛澗泛丹菊。
昆仑涌五河，八流縈地軸。

○ 遊仙詩十首其四/〔魏晉〕庾闡

三山羅如粟，巨壑不容刀。
白龍騰子明，朱鱗運琴高。
輕舉觀滄海，眇邈去瀛洲。
玉泉出靈鳧，瓊草被神丘。

○ 遊仙詩十首其五/〔魏晉〕庾闡

熒熒丹桂紫芝，結根雲山九疑。
鮮榮夏馥冬熙，誰與薄采松期。

○ 遊仙詩十首其六/〔魏晉〕庾闡

赤松遊霞乘煙，封子鍊骨凌仙。
晨漱水玉心玄，故能靈化自然。

○ 遊仙詩十首其七/〔魏晉〕庾闡

乘彼六氣渺茫，輜駕赤水崑陽。
遙望至人玄堂，心與罔象俱忘。

○ 遊仙詩十首其八/〔魏晉〕庾闡

朝餐雲英玉蕊，夕挹玉膏石髓。
瑤臺藻構霞綺，鱗裳羽蓋級纚。

○ 遊仙詩十首其九/〔魏晉〕庾闡

玉樹標雲翠蔚，靈崖獨拔奇卉。
芳津蘭瑩珠隧，碧葉灌清鱗萃。

○ 遊仙詩十首其十/〔魏晉〕庾闡

玉房石㯓磊砢，燭龍銜輝吐火。
朝採石英澗左，夕翳瓊葩巖下。

○ 從征詩/〔魏晉〕庾闡

志士痛朝危，忠臣哀主辱。

○ 飛雲峰/〔魏晉〕黃野人

雲來萬嶺動，雲去天一色。
長嘯兩三聲，空山秋月白。

○ 羅浮吟/〔魏晉〕黃野人

雲意不知滄海，春光欲上翠微。
人間一墮千劫，猶愛梅花未歸。

○ 報羅什偈一首/〔魏晉〕釋惠遠

本端竟何從，起滅有無際。
一微涉動境，成此頹山勢。
惑相更相乘，觸理自生滯。
因緣雖無主，開途非一世。
時無悟宗匠，誰謂握元契。
末問尚悠悠，相與期暮歲。

○ 廬山東林雜詩/〔魏晉〕釋慧遠

崇巖吐清氣，幽岫棲神迹。
希聲奏群籟，響出山溜滴。
有客獨冥游，徑然忘所適。
揮手撫雲門，靈關安足辟。
流心叩玄扃，感至理弗隔。
孰是騰九霄，不奮沖天翮。
妙同趣自均，一悟超三益。

○ 答習鑿齒嘲/〔魏晉〕釋道安

猛虎當道食，不覺蚊虻來。

○ 詠詩/〔魏晉〕釋道寶

安知萬里水，初發濫觴時。

○ 答杜摯詩/〔魏晉〕毌丘儉

鳳鳥翔京邑，哀鳴有所思。
才為聖世出，德音何不怡。
八子未際遇，今者遭明時。
胡康出壠畝，楊偉無根基。
飛騰沖雲天，奮迅協光熙。
駿驥骨法異，伯樂觀知之。
但當養羽翮，鴻舉必有期。
體無纖微疾，安用問良醫。
聯翩輕棲集，還為燕雀嗤。
韓眾藥雖良，恐便不能治。
悠悠千里情，薄言答嘉詩。
信心感諸中，中實不在辭。

○ 之遼東詩/〔魏晉〕毌丘儉

憂責重山岳，誰能為我擔。

○ 在幽州詩/〔魏晉〕毌丘儉

芒山邈悠悠，但見胡地埃。

○ 盤中詩/〔魏晉〕傅玄

山樹高，鳥鳴悲。
泉水深，鯉魚肥。
空倉雀，常苦飢。
吏人婦，會夫希。
出門望，見白衣。
謂當是，而更非。
還入門，中心悲。
北上堂，西入階。
急機絞，杼聲催。
長嘆息，當語誰。
君有行，妾念之。
出有日，還無期。
結中帶，長相思。
君忘妾，天知之。
妾忘君，罪當治。
妾有行，宜知之。
黃者金，白者玉。
高者山，下者谷。
姓為蘇，字伯玉。
作人才多智謀足，家居長安身在蜀。(一無「作」字)
何惜馬蹄歸不數，羊肉千斤酒百斛，令君馬肥麥與粟。(一作「羊千斤、酒百斛、今君馬肥肉與粟、醉借馬蹄歸不數」)
今時人，智不足。(一作「知四足」)
與其書，不能讀。當從中央周四角。

○ 七月七日詠織女/〔魏晉〕蘇彥

火流凉風至，少昊協素藏。
織女思北沚，牽牛嘆南陽。
時來嘉慶集，整駕巾玉箱。
瓊珮垂藻蕤，霧裾結雲裳。
金翠耀華輜，軿轅散流芳。
釋轡紫微庭，解衿碧琳堂。
歡宴未及究，晨暉照扶桑。
仙童唱清道，盤螭起騰驤。
悵悵一宵促，遲遲別日長。

○ 西陵觀濤詩/〔魏晉〕蘇彥

洪濤奔逸勢，駭浪駕丘山。
訇隱振宇宙，漰磕津雲連。

○ 秋夜長/〔魏晉〕蘇彥

晨暉電流以西逝，閑宵漫漫其未央。
牛女隔河以延佇，列宿雙景以相望。
輕雲飄霏以籠朗，素月披曜而舒光。
時禽鳴於庭柳，節蟲吟於戶堂。
零葉紛其交萃，落英颯以散芳。
睹遷化之遒邁，悲榮枯之靡常。
貞松隆冬以擢秀，金菊吐翹以凌霜。

○ 卭竹杖銘/〔魏晉〕蘇彦

安不忘危，任在所杖。
秀矣雲竹，勁直篠簜。
節高質貞，霜雪彌亮。
圓以應物，直以居當。
妙巧無功，奇不待匠。
君子是扶，逍遙神王。

○ 蘇耽歌/〔魏晉〕蘇耽

鄉原一別，重來事非。
甲子不記，陵谷遷移。
白骨蔽野，青山舊時。
翹足高屋，下見群兒。
我是蘇仙，彈我何為。
翻身雲外，卻返吾居。

○ 答陸士龍詩四首·鴛鴦/〔魏晉〕鄭豐

鴛鴦于飛，在江之涘。
和音交暢，拊翼雙起。
朝游蘭池，夕宿蘭沚。
清風翕習，扇彼蘭茝。
凌雲高厲，載翔載止。(一章)

鴛鴦于飛，載飛載吟。
有鬱浚藪，實惟桂林。
芳條高茂，華繁垂陰。
爰翱爰翔，爰憩其南。
有馥其芬，協我好音。(二章)

鴛鴦于飛，乘雲高翔。
有嚶其友，戢翼未翔。
澹淡素波，容與趨倡。
雖曰戢止，和音遠揚。
我有好爵，與子偕嘗。(三章)

鴛鴦于飛，徘徊翩翻。
載頡載頏，命侶鳴群。
有鬱蘭皋，冽彼清源。
駕言游之，聊樂我云。
思與佳人，齊歡順川。(四章)

鴛鴦于飛，或矯或遊。
習習谷風，扇彼清流。
春草揚翹，黿龜沈浮。
感物興想，我心長憂。
誰謂河廣，曾不容舟。
企予望之，搔首踟躕。(五章)

鴛鴦于飛，載和其鳴。
懷爾好音，寘我中情。
人亦有言，心得遺形。
授我木瓜，報爾瑤瓊。
匪伊曰報，永好千齡。(六章)

○ 答陸士龍詩四首·蘭林/〔魏晉〕鄭豐

瞻彼蘭林，有翹有秀。
有斐君子，邦之碩茂。
厥德伊何，固天攸授。
如川之源，如山之富。
回流清淵，啓襟開袖。
縉紳晞風，民用胥附。(一章)

猗猗碩人，如玉如金。
浚其明哲，克廣德心。
習習凱風，吹我棘林。
飛鴞萃止，允懷好音。
悠悠征徒，輶德鮮任。
嗟我猗人，和樂實忱。(二章)

在昔延州，鵠鳴江涯。
今我陸子，曠世繼奇。
身乖千載，德音並馳。
漸鴻遵渚，宛其羽儀。
安得高風，騰翮天池。(三章)

飛龍蜿蜒，山谷升氣。
猛虎嘯吟，清風高厲。
情同來感，數乖身逝。
夷鮑齊歡，專名故世。
愷悌君子，民之攸暨。
咨予遘時，千載同愛。(四章)

垂隴之會，匪詩不宣。
嗟我懷人，斯恩殷勤。
德音來訊，有蔚其文。
趯趯毚兔，匪迹不存。
誠在心德，愛結忘言。(五章)

○ 答陸士龍詩四首·南山/〔魏晉〕鄭豐

陟彼南山，言采其蕭。
樂只君子，邦家之翹。
克茂厥猷，至道是收。
耽道以儉，廣愛以周。
嗟我懷人，永好千秋。(一章)

適彼江潭，言釣其鱮。
有美碩人，自公退處。
羔裘逍遙，輶德是舉。
白駒遁時，世事孰與。
思我猗人，寘之晉序。
有客信宿，獨寐寤語。(二章)

天高地卑，玄黃煙熅。
人道交泰，自昔先民。
耽文合好，輔德與仁。
管叔罕僑，曠世難鄰。
修組施結，玄弁生塵。
咨我與子，遘會當身。
琴瑟在御，永愛纏綿。(三章)

瞻彼江澳，言詠其潭。
所謂伊人，在水之陰。
養和以泰，樂道之潛。
錦衣尚絅，至樂是耽。
興言永思，繫懷所欽。
愛而不見，獨寐寤吟。(四章)

詩以言志，先民是經。
乃惠嘉訊，德音惟馨。
欽詠繁藻，永結中情。
華文傷實，世士所營。
達人神化，反之混冥。
交棄其數，言取其誠。
思與哲人，獨寶其貞。(五章)

○ 答陸士龍詩四首·中陵/〔魏晉〕鄭豐

瞻彼中陵，蘭英猗猗。(一作「蘭黃猗猗」)
顯允君子，樂且有儀。
沈仁育物，玄聰鏡機。
德充闈庭，名逸南畿。
祁祁俊乂，言酌言依。(一章)

鼓鐘于宮，百里震聲。
亹亹令問，歸我偉貞。
厥振伊何，駿奔以驚。
厥問伊何，民胥以寧。
有鶴在陰，非子誰鳴。
我有好爵，非子孰盈。(二章)

潛龍遁初，有鳳戢翬。
王猷未泰，彝倫錯違。
皋門重闢，資爾啓扉。
庶績逌斁，非爾焉綏。
翼翼京宇，俟爾攸晞。
民之胥望，如渴如饑。(三章)

德音來惠，覆玩三周。
沈潤淵洞，逸藻雲浮。
結心所親，曷變曷渝。
路隔津梁，一葦限殊。
終朝之思，三秋是逾。
愛而不見，興言踟躕。(四章)

○ 於萊城東十里與諸門徒登青陽嶺太基山上四面及中嵿掃石置仙壇詩/〔魏晉〕鄭道昭

尋日愛丘素，嗟月開靖場。
東峰青煙寺，西頂白雲堂。
朱陽臺望遠，玄靈崖色光。
高壇周四嶺，中明起前崗。
神居杳漢眇，接景拂霓裳。
希微三四子，披霞度仙房。
瀟瀟步林石，繚繚歌道章。
空谷和鳴磬，風岫吐浮香。
冷冷非虛唱，鬱鬱繞松梁。
伊余蒞東國，杖節牧齊壃。
乘務惜暫暇，游此無事方。
依巖論孝老，斟泉語經莊。
長文聽遠義，門徒森山行。
躊躕念歲述，幽衿燭扶桑。
棲盤時自我，豈云蹈行藏。

○ 與道俗十人出萊城東南九里登雲峰山論經書詩/〔魏晉〕鄭道昭

靖覺鏡□津，浮生厭人職。
聳志訪□遊，雲峻期登陟。
拂衣出州□，緩步入煙域。
苔替□逕難，巃嵷星路逼。
霞旌照□友，鳳駕緣虛赩。
披衿接九賢，合盖高頂極。
崢嶸非一巖，林巒迭峻巇。
雙闕承漢開，絕巘虹縈敕。
澗岨禽跡迷，竇狹鳥過亟。
層穴通月□，飛岫陵地億。
回首盻京關，連川望未即。
還濟河漸□，□來塵玉食。
藏名隱仙丘，希言養神直。
依微姑射蹤，逍遙朱臺日。
爾時春嶺明，松沙若點殖。
攀石坐危垂，□鳥棲傾側。
談對洙㠇賓，清賞妙無色。
圖外表三玄，經中精十力。
道音動齊泉，義風光韶棘。
此會當百齡，斯觀寧心識。
目海淺毛流，看崖瞥鴻翼。
相翔足終身，誰辯瑤與石。
万象自云云，焉用掛情憶。
盤桓竟何為，雲峰聊可息。

○ 登雲峰山觀海島詩/〔魏晉〕鄭道昭

山游悅遙賞，觀滄眺白沙。
雲路沈仙駕，靈章飛玉車。
金軒接日彩，紫蓋通月華。
騰龍藹星水，翻鳳暎煙家。
往來風雲道，出入朱明霞。
霧帳芳宵起，蓬臺植漢邪。
流精麗旻部，低翠曜天葩。
此矚寧獨好，斯見理如麻。
秦皇非徒駕，漢武豈空嗟。

○ 詠飛仙室詩/〔魏晉〕鄭道昭

巖堂隱星霄，遙檐駕雲飛。
鄭公乘日至，道士投霞歸。

○ 蘭亭詩/〔魏晉〕郗曇

溫風起東谷，和氣振柔條。
端坐興遠想，薄言游近郊。

○ 答傅郎詩/〔魏晉〕郗超

森森群像，妙歸玄同。
原始無滯，孰云質通。
悟之斯朗，執焉則封。
器乖吹萬，理貫一空。(一章)

昔在總角，有懷大方。
雖乏超詣，性不比常。
奇趣感心，虛飆流芳。
始自踐迹，遂登慧場。(二章)

迹以化形，慧以通神。
時歟運歟，遘茲淵人。
澄源嶺本，啓此歸津。
投契凱入，揮刃擢新。
發悟雖迹，反觀已陳。(三章)

曖曖末葉，運鐘交喪。
綿綿虛宗，千載靡暢。
誰能慜中，仰諧冥匠。
并轡一方，明心絕向。(四章)

明向若易，潛行諒深。
時惟同得，婉轉嘿尋。
望關啓扉，披帷解衿。
情興未足，祈我沖箴。(五章)

沖箴之往，豈伊璠璵。
通無不暢，分靡不劬。
何以融之，本際已無。
即心既盡，觸族自虛。(六章)

○ 羅敷行/〔魏晉〕高允

邑中有好女，姓秦字羅敷。
巧笑美回盼，鬢髮復凝膚。
腳著花文履，耳穿明月珠。
頭作墮馬髻，倒枕象牙梳。
姌姌善趨步，襜襜曳長裾。
王侯為之顧，駟馬自踟躕。

○ 王子喬/〔魏晉〕高允

王少卿，王少卿，超升飛龍翔天庭。
遺儀景，雲漢酬，光騖電逝忽若浮。
騎日月，從列星，跨騰八廓逾杳冥。
尋元氣，出天門，窮覽有無究道根。

○ 答宗欽詩/〔魏晉〕高允

湯湯流漢，藹藹南都。
載稱多士，載燿靈珠。
邈矣高族，世記丹圖。
啓基郢城，振彩涼區。(一章)

吾生倜儻，誕發英風。
紹熙前緒，奕世克隆。
方圓備體，淑德斯融。
望傾群雋，響駭華戎。(二章)

響駭伊何，金聲允著。
匡贊西藩，拯厥時務。
肅志琴書，恬心初素。
潛思淵渟，秀藻雲布。(三章)

上天降命，祚鍾有代。
協燿紫宸，與乾作配。
仁邁春陽，功隆覆載。
招延隱叟，永貽大賚。(四章)

伊余櫟散，才至庸微。
遭緣幸會，忝與樞機。
竊名華省，廁足丹墀。
愧無螢燭，少益天暉。(五章)

明升非諭，信漸難兼。
體卑處下，豈曰能謙。
進不弘道，退失淵潛。
既慚朱闕，亦愧閭閻。(六章)

史班稱達，楊蔡致深。
負荷典策，載蹈於心。
四轍同軌，覆車相尋。
敬承嘉誨，永佩明箴。(七章)

遠思古賢，內尋諸己。
仰謝丘明，長揖南史。
遐武雖存，高蹤難擬。
夙興夕惕，豈獲恬止。(八章)

時之圮矣，靈運未通。
風馬殊隔，區域異封。
有懷西望，路險莫從。
王澤遠灑，九服來同。(九章)

在昔平吳，二陸稱寶。
今也克涼，吾生獨矯。
道映儒林，義為群表。
我思與之，均於紵縞。(十章)

仁乏田蘇，量非叔度。
韓生屢降，林宗仍顧。
千載曠游，遘茲一遇。
藻詠風流，鄙心已悟。(十一章)

年時迅邁，物我俱逝。
任之斯通，擁之則滯。
結駟貽塵，屢空亦敝。
兩聞可守，安有回賜。(十二章)

詩以言志，志以表丹。
慨哉刎頸，義已中殘。
雖曰不敏，請事金蘭。
爾其勵之，無忘歲寒。(十三章)

○ 詠貞婦彭城劉氏詩/〔魏晉〕高允

兩儀正位，人倫肇甄。
爰制夫婦，統業承先。
雖曰異族，氣猶自然。
生則同室，終契黃泉。(一章)

封生令達，卓為時彥。
內協黃中，外兼三變。
誰能作配，克應其選。
寔有華宗，挺生淑媛。(二章)

京野勢殊，山川乖互。
乃奉王命，載馳在路。
公務既弘，私義獲著。
因媒致幣，遘止一暮。(三章)

率我初冠，眷彼弱笄。
形由禮比，情以趣諧。
忻願難常，影迹易乖。
悠悠言邁，戚戚長懷。(四章)

時值險屯，橫離塵網。
伏鑕就刑，身分土壤。
千里雖遐，應如影響。
良嬪洞感，發於夢想。(五章)

仰惟親命，俯尋嘉好。
誰謂會淺，義深情到。
畢志守窮，誓不二醮。
何以驗之，殞身是效。(六章)

人之處世，孰不厚生。
心存於義，所重則輕。
結憤鍾心，甘就幽冥。
永捐堂宇，長辭母兄。(七章)

茫茫中野，翳翳孤丘。
葛虆冥蒙，荊棘四周。
理苟不昧，神必俱游。
異哉貞婦，曠世靡儔。(八章)

○ 贈杜方叔詩/〔魏晉〕棘嵩

爰有良木，結基崇岸。
孤根挺茂，豔此豐幹。
晞曜朝陽，接潤辰漢。
如彼芳松，繁華冬粲。(一章)

厥豔伊何，重英累茂。
厥粲伊何，既苗而秀。
綽矣杜生，應期特授。
人以位瞻，而能義富。(二章)

浩浩萬區，悠悠俗網。
變化無際，誰鑒其象。
慎微將來，積著在往。
惟子居之，久而不爽。(三章)

名以實顯，形端景立。
弘之匪他，唯我所執。
文莫如人，瞻望弗及。
若在聞一，其殆知十。(四章)

肇允發縱，履霜之始。
乃自童矇，芳葩桑梓。
鳴鶴在陰，縻爵君子。
羽儀上京，弱冠來仕。(五章)

在動能躍，處靜思默。
既宣厥文，亦茂其德。
韞玉蓬林，亢衡上國。
洪音振朗，暉曜四塞。(六章)

達節無累，貴彼修身。
不求善己，而務得人。
進替惟意，與時屈申。
萬物云云，飄若埃塵。(七章)

假翼巖阿，束翮景雲。
挫銳者易，鮮能解紛。
德之休明，卓焉出群。
豈獨吳起，高謝田文。(八章)

余與吾生，處非先後。
神結傾蓋，情固白首。
推年下交，以文會友。
忠焉之誨，望子善誘。(九章)

積細靡隊，一覆斯崇。
訓致以道，堅冰則終。
雖小必大，無往不隆。
嗟我良朋，敬承清風。(十章)

○ 贈荀彥將詩/〔魏晉〕棘嵩

光光國寶，曰瑜曰瑾。
濟濟清朝，曰髦曰俊。
瑜瑾既琢，有溫其潤。
髦俊既集，芳風其振。(一章)

顯允荀生，天挺厥真。
沈識脅敏，溫粹淑仁。
初應宰命，徽音惟新。
遂假蒲密，簡在至神。(二章)

時惟惠后，黎人攸綏。
乃授明德，賦政近畿。
戢翼太清，翻然鳳飛。
尋此遐躍，曜彼遠暉。(三章)

昔在豹產，顯名當時。
及爾祖公，播聲于茲。
赫赫顯名，在爾揚之。
穆穆播聲，在爾光之。(四章)

孰謂玉寶，匪我所珍。
孰謂言輕，乃重千鈞。
勉樹惠化，敬乃厥身。
引領南望，望子清塵。(五章)

○ 答杜育詩/〔魏晉〕棘嵩

矯矯駿足，繁纓朱就。

○ 雜詩/〔魏晉〕棘據

吳寇未殄滅，亂象侵邊疆。
天子命上宰，作蕃于漢陽。
開國建元士，玉帛聘賢良。
予非荊山璞，謬登和氏場。
羊質服虎文，燕翼假鳳翔。
既懼非所任，怨彼南路長。
千里既悠邈，路次限關梁。
僕夫罷遠涉，車馬困山岡。
深谷下無底，高巖暨穹蒼。
豐草停滋潤，霧露沾衣裳。
玄林結陰氣，不風自寒涼。
顧瞻情感切，惻愴心哀傷。
士生則懸弧，有事在四方。
安得恆逍遙，端坐守閨房。
引義割外情，內感實難忘。

○ 詩/〔魏晉〕棘據

矯足登雲閣，相伴步九華。
徙倚憑高山，仰攀桂樹柯。
延首觀神州，回睛盻曲阿。
芳林挺修榦，一歲再三花。
何以濟不朽，噓吸漱朝霞。
重巖吐神溜，傾觴挹涌波。
恢恢大道間，人事足為多。

○ 詩/〔魏晉〕棘據

有鳳適南中，終日無歡娛。
自怨梧桐遠，行飛棲桑榆。
奮迅振長翼，俯仰向天衢。
簫韶逝無聞，朝陽不可須。

○ 詩/〔魏晉〕棘據

金玉有本質，焉能不堅剛。
惟在遠爐炭，幽居永潛藏。

○ 詩/〔魏晉〕棘據

騏驥伏吳坂，不與伯樂俱。
駑馬同銜勒，豈得獨卓殊。

○ 詩/〔魏晉〕棘據

下窺幽谷底，窈窕一何深。
魚動起重淵，鳥驚奮高林。

○ 答阮得猷詩/〔魏晉〕棘據

友朋顧之，貽我良箴。
玩之無斁，終詠斯音。
燕鼎在舟，雖重不沈。
庶憑嘉謨，高迹可尋。

○ 五言詩/〔魏晉〕棘據

涼風動玄帳，明月皎素輝。

○ 詩/〔魏晉〕棘據

真僞各有分，駑驥不齊鑣。

○ 贈石季倫詩/〔魏晉〕棘腆

深蒙君子眷，雅顧出群俗。
受寶取諸懷，所贈非珠玉。
凡我二三子，執手攜玉腕。
嘉言從所好，企予結雲漢。
望風整輕翮，因虛舉雙翰。
朝游清渠側，日夕登高館。

○ 贈石崇/〔魏晉〕棘腆

翕如翔雲會，忽若驚風散。
分給懷離析，對樂增累嘆。

○ 答石崇詩/〔魏晉〕棘腆

昔我不造，備嘗顛沛。
后土傾基，皇天隕蓋。
少懷蒙昧，長無耿介。
遺訓莫聞，出入靡賴。
如彼泉流，不絕若帶。
終懷永思，感昔康泰。
我舅敷命，于彼徐方。
載詠陟岵，言念渭陽。
乃溯洪流，泛身餘艎。
宵寢晨逝，曷路之長。
亦既至止，願言以寫。
爰有石侯，作鎮東夏。
寬以撫戎，從容柔雅。
獸嘯幽巖，翔風扇起。
逸響既振，眾聽傾耳。
恂恂善誘，大揖群士。
宗道投意，結心萬里。
我固其終，人結其始。
宗道伊何，英朗特俊。
如彼凌高，日以增峻。
隰朋有慕，顏生希舜。
游志域外，滌除鄙吝。
仰止晨風，豫登數仞。
我聞有言，居安思危。
位極則遷，勢至必移。
上德無欲，遺道不為。
妙識先覺，通夢皇羲。
竊睹黨奧，欽蹈明規。

○ 成公智瓊贈弦超/〔魏晉〕仙道

飄颻浮勃述，敖曹雲石滋。
芝英不須潤，至德與時期。
神仙豈虛降，應運來相之。
納我榮五族，逆我致禍災。

○ 綿州巴歌/〔魏晉〕無名氏

豆子山，打瓦鼓。揚平山，撒白雨。
下白雨，取龍女。織得絹，二丈五。
一半屬羅江，一半屬玄武。

○ 無題/〔魏晉〕無名氏

吳王好劍客，百姓多瘡瘢。
楚王好細腰，宮中多餓死。

○ 古越謠歌/〔魏晉〕無名氏

君乘車，我戴笠，他日相逢下車揖。
君擔簦，我跨馬，他日相逢為君下。

○ 平城歌/〔魏晉〕无名氏

平城之下亦诚苦，七日不食，不能彀弩。

○ 民為淮南厲王歌/〔魏晉〕無名氏

一尺布尚可縫，一斗粟尚可舂，兄弟二人不相容。

○ 天下為衛子夫歌/〔魏晉〕無名氏

生男無喜，生女無怒，獨不見衛子夫霸天下。

○ 潁川兒歌/〔魏晉〕無名氏

潁水清，灌氏寧。潁水濁，灌氏族。

○ 上郡吏民為馮氏兄弟歌/〔魏晉〕無名氏

大馮君。小馮君。兄弟繼踵相因循。聰明賢知惠吏民。政如魯衛德化鈞。周公康叔猶二君。

○ 長安為尹賞歌/〔魏晉〕無名氏

安所求子死，桓東少年場。
生時諒不謹，枯骨後何葬。

○ 長安百姓為王氏五侯歌/〔魏晉〕無名氏

五侯初起。曲陽最怒。壞決高都。連竟外杜。土山漸臺西白虎。

○ 匈奴歌/〔魏晉〕無名氏

亡我祁連山，使我六畜不蕃息。
失我焉支山，使我婦女無顏色。

○ 元帝時童謠/〔魏晉〕無名氏

井水溢，滅竈煙。灌玉堂，流金門。

○ 長安謠/〔魏晉〕無名氏

伊徙雁。鹿徙菟。去牢與陳實無賈。

○ 成帝時童謠/〔魏晉〕無名氏

燕燕尾涏涏。張公子時相見。木門倉琅根。燕飛來。啄皇孫。皇孫死。燕啄矢。

○ 成帝時歌謠/〔魏晉〕無名氏

邪徑敗良田，讒口亂善人。
桂樹華不實，黃爵巢其顛。
故為人所羨，今為人所憐。

○ 汝南鴻隙陂童謠/〔魏晉〕無名氏

壞陂誰。翟子威。飯我豆。羹芋魁。
反乎覆。陂當復。誰云者。兩黃鵠。

○ 王莽末天水童謠/〔魏晉〕無名氏

出吳門。望緹群。見一蹇人言欲上天。令天可上。地上安得民。

○ 更始時南陽童謠/〔魏晉〕無名氏

諧不諧，在赤眉。得不得，在河北。

○ 韓安國引語/〔魏晉〕無名氏

雖有親父。安知不為虎。雖有親兄。安知不為狼。

○ 貢禹引俗語/〔魏晉〕無名氏

何以孝弟為，財多而光榮。
何以禮義為，史書而仕宦。
何以謹慎為，勇猛而臨官。

○ 路溫舒引俗語/〔魏晉〕無名氏

畫地為獄。議不入。刻木為吏。期不對。

○ 馬廖引長安語/〔魏晉〕無名氏

城中好高髻，四方高一尺。
城中好廣眉，四方且半額。
城中好大袖，四方全匹帛。

○ 漢人為黃公語/〔魏晉〕無名氏

虎莫凶，有黃公。猛獸回，黃公來。

○ 諸儒為匡衡語/〔魏晉〕無名氏

無說詩。匡鼎來。匡說詩。解人頤。

○ 長安為張竦語/〔魏晉〕無名氏

欲求封。過張柏松。力戰鬥。不如巧為奏。

○ 京師為楊雄語/〔魏晉〕無名氏

惟寂寞，自投閣。爰清靜，作符命。

○ 時人為揚雄桓譚語/〔魏晉〕無名氏

玩揚子雲之篇。樂於居千乘之官。挾桓君山之書。富於積猗頓之財。

○ 更始時長安中語/〔魏晉〕無名氏

竈下養，中郎將。爛羊胃，騎都尉。爛羊頭，關內侯。

○ 三輔為張氏何氏語/〔魏晉〕無名氏

何氏算，張氏鉤。何氏肥，張氏瘦。

○ 時人為張氏諺/〔魏晉〕無名氏

相里張，多賢良。積善應，子孫昌。

○ 桓譚引關東鄙語/〔魏晉〕無名氏

人間長安樂。出門西向笑。知肉味美。對屠門而大嚼。

○ 安世房中歌/〔魏晉〕無名氏

大孝備矣。休德昭清。高張四縣。樂充宮庭。芬樹羽林。雲景杳冥。金支秀華。庶旄翠旌。七始華始。肅倡和聲。神來晏娭。庶幾是聽。粥粥音送。細齊人情。忽乘青玄。熙事備成。清思眑眑。經緯冥冥。我定歷數。人告其心。敕身齊戒。施教申申。乃立祖廟。敬明尊親。大矣孝熙。四極爰轃。王侯秉德。其鄰翼翼。顯明昭式。清明鬯矣。皇帝孝德。竟全大功。撫安四極。海內有姦。紛亂東北。詔撫成飾。武臣承德。行樂交逆。簫丂群慝。肅為濟哉。蓋定燕國。大海蕩蕩水所歸。高賢愉愉民所懷。大山崔。百卉殖。民何貴。貴有德。安其所。樂終產。樂終產。世繼緒。飛龍秋。游上天。高賢愉。樂民人。豐草葽。女羅施。善何如。誰能回。大莫大。成教德。長莫長。被無極。雷震震。電耀耀。明德鄉。治本約。治本約。澤弘大。加被寵。咸相保。德施大。世曼壽。都荔遂芳。窅寙桂華。孝奏天儀。若日月光。乘玄四龍。回馳北行。羽旄殷盛。芬哉芒芒。孝道隨世。我署文章。馮馮翼翼。承天之則。吾易久遠。燭明四極。慈惠所愛。美若休德。杳杳冥審。克綽永福。磑磑即即。師象山則。嗚呼孝哉。案撫戎國。蠻夷竭歡。象來致福。兼臨是愛。終無兵革。嘉薦芳矣。告靈饗矣。告靈既饗。德音孔臧。惟德之臧。建侯之常。承保天休。令問不忘。皇皇鴻明。蕩侯休德。嘉承天和。伊樂厥福。在樂不荒。惟民之則。浚則師德。下民咸殖。令問在舊。孔容翼翼。孔容之常。承帝之明。下民之樂。子孫保光。承順溫良。受帝之光。嘉薦令芳。壽考不忘。承帝明德。師象山則。雲施稱民。永受厥福。承容之常。承帝之明。下民安樂。萬壽無疆。

○ 練時日/〔魏晉〕無名氏

練時日，侯有望。焫膋蕭，延四方。九重開，靈之斿。垂惠恩，鴻祜休。靈之車，結玄雲。駕飛龍，羽旄紛。靈之下，若風馬。左倉龍，右白虎。靈之來，神哉沛。先以雨，般裔裔。靈之至，慶陰陰。相放𢘍，震澹心。靈已坐，五音飭。虞至旦，承靈億。牲繭栗，粢盛香。尊桂酒，賓八鄉。靈安留，吟青黃。遍觀此，眺瑤堂。眾嫭并，綽奇麗。顏如荼，兆逐靡。被華文，廁霧縠。曳阿錫，佩珠玉。俠嘉夜，茝蘭芳。澹容與，獻嘉觴。

○ 天地/〔魏晉〕無名氏

天地並況。惟予有慕。爰熙紫壇。思求厥路。恭承禋祀。縕豫為紛。黼繡周張。承神至尊。千童羅舞成八溢。合好效歡虞泰一。九歌畢奏斐然殊。鳴琴竽瑟會軒朱。璆磬金鼓。靈其有喜。百官濟濟。各敬厥事。盛牲實俎進聞膏。神奄留。臨須搖。長麗前掞光耀明。寒暑不忒況皇章。展詩應律鋗玉鳴。函宮吐角激徵清。發梁揚羽申以商。造茲新音永久長。聲氣遠條鳳鳥鴹。神夕奄虞蓋孔享。

○ 日出入/〔魏晉〕無名氏

日出入安窮。時世不與人同。故春非我春。夏非我夏。秋非我秋。冬非我冬。泊如四海之池。遍觀是耶謂何。吾知所樂。獨樂六龍。六龍之調。使我心若。訾黃其何不徠下。

○ 天馬歌/〔魏晉〕無名氏

太一況，天馬下。霑赤汗，沫流赭。志俶儻，精權奇。籋浮雲，晻上馳。體容與，迣萬里。今安匹，龍為友。天馬徠，從西極。涉流沙，九夷服。天馬徠，出泉水。虎脊兩，化若鬼。天馬徠，歷無草。徑千里，循東道。天馬徠，執徐時。將搖舉，誰與期。天馬徠，開遠門。竦予身，逝昆仑。天馬徠，龍之媒。游閭闔，觀玉臺。

○ 天門/〔魏晉〕無名氏

天門開。詄蕩蕩。穆并騁。以臨饗。光夜燭。德信著。靈寖平而鴻。長生豫。大朱涂廣。夷石為堂。飾玉梢以舞歌。體招搖若永望。星留俞。塞隕光。照紫幄。珠熉黃。幡比翅回集。貳雙飛常羊。月穆穆以金波。日華耀以宣明。假清風軋忽。激長至重觴。神裴回若留放。殣冀親以肆章。函蒙祉福常若期。寂漻上天知厥時。泛泛滇滇從高斿。殷勤此路臚所求。佻正嘉吉弘以昌。休嘉砰隱溢四方。專精厲意逝九閡。紛云六幕浮大海。

○ 景星/〔魏晉〕無名氏

景星顯見。信星彪列。象載昭庭。日親以察。參侔開闔。爰推本紀。汾脽出鼎。皇祜元始。五音六律。依韋饗昭。雜變并會。雅聲遠姚。空桑琴瑟結信成。四興遞代八風生。殷殷鐘石羽籥鳴。河龍供鯉醇犧牲。百末旨酒布蘭生。泰尊柘漿析朝酲。微感心攸通修名。周流常羊思所并。穰穰復正直往甯。馮蠵切和疏寫平。上天布施后土成。穰穰豐年四時榮。

○ 華燁燁/〔魏晉〕無名氏

華燁燁，固靈根。
神之斿，過天門。
車千乘，敦昆仑。
神之出，排玉房。
周流雜，拔蘭堂。
神之行，旌容容。
騎沓沓，般縱縱。
神之徠，泛翊翊。
甘露降，慶雲集。
神之揄，臨壇宇。
九疑賓，夔龍舞。
神安坐，鴹吉時。
共翊翊，合所思。
神嘉虞，申貳觴。
福滂洋，邁延長。
沛施佑，汾之阿。
揚金光，橫泰河。
莽若雲，增揚波。
遍臚驩，騰天歌。

○ 五神/〔魏晉〕無名氏

五神相，包四鄰。
土地廣，揚浮雲。
扢嘉壇，椒蘭房。
璧玉精，垂華光。
益億年，美始興。
交於神，若有承。
廣宣延，咸畢觴。
靈輿位，偃蹇驤。
卉汨臚，析奚遺。
淫淥澤，汪然歸。

○ 朝隴首/〔魏晉〕無名氏

朝隴首，覽西垠。
雷電尞，獲白麟。
爰五止，顯黃德。
圖匈虐，熏鬻殛。
辟流離，抑不詳。
賓百僚，山河饗。
掩回轅，鬗長馳。
騰雨師，灑路陂。
流星隕，感惟風。
籋歸雲，撫懷心。

○ 象載瑜/〔魏晉〕無名氏

象載瑜，白集西。
食甘露，飲榮泉。
赤雁集，六紛員。
殊翁雜，五采文。
神所見，施祉福。
登蓬萊，結無極。

○ 赤蛟/〔魏晉〕無名氏

赤蛟綏，黃華蓋。
露夜零，書晻濭。
百君禮，六龍位。
勺椒漿，靈已醉。
靈既享，錫吉祥。
芒芒極，降嘉觴。
靈殷殷，爛揚光。
延壽命，永未央。
杳冥冥，塞六合。
澤汪濊，輯萬國。
靈禗禗，象輿轙。
票然逝，旗逶蛇。
禮樂成，靈將歸。
託玄德，長無衰。

○ 涼州民為樊曄歌/〔魏晉〕無名氏

游子常苦貧，力子天所富。
寧見乳虎穴，不入冀府寺。
大笑期必死，忿怒或見置。
嗟我樊府君，安可再遭值。

○ 蜀中為費貽歌/〔魏晉〕無名氏

節義至仁費奉君。不仕亂世。不避惡君。

○ 鮑司隸歌/〔魏晉〕無名氏

鮑氏驄。三人司隸再入公。馬雖瘦。行步工。

○ 通博南歌/〔魏晉〕無名氏

漢德廣，開不賓。度博南，越蘭津。度蘭倉，為他人。

○ 蜀郡民为廉范歌/〔魏晉〕无名氏

廉叔度，来何暮。不禁火，民安作，平生无襦今五袴。

○ 蒼梧人為陳臨歌二首其一/〔魏晉〕無名氏

蒼梧陳君恩廣大。令死罪囚有後代。德參古賢天報施。

○ 蒼梧人為陳臨歌二首其二/〔魏晉〕無名氏

蒼梧府君惠及死。能令死人不絕嗣。

○ 董逃歌/〔魏晉〕無名氏

承樂世董逃。游四郭董逃。蒙天恩董逃。帶金紫董逃。行謝恩董逃。整車騎董逃。垂欲發董逃。與中辭董逃。出西門董逃。瞻宮殿董逃。望京城董逃。日夜絕董逃。心摧傷董逃。

○ 皇甫嵩歌/〔魏晉〕無名氏

天下大亂兮市為墟。母不保子兮妻失夫。賴得皇甫兮復安居。

○ 巴人歌陳紀山/〔魏晉〕無名氏

築室載直梁，國人以貞真。
邪娛不揚目，枉行不動身。
奸軌僻乎遠，理義協乎民。

○ 汲縣長老為崔瑗歌/〔魏晉〕無名氏

上天降神明，錫我仁慈父。
臨民布德澤，恩惠施以序。
穿溝廣溉灌，決渠作甘雨。

○ 彭子陽歌/〔魏晉〕無名氏

時歲倉卒。盜賊縱橫。大戟強弩不可當。賴遇賢令彭子陽。

○ 王世容歌/〔魏晉〕無名氏

王世容，治無雙。省徭役，盜賊空。

○ 巴郡人為吳資歌/〔魏晉〕無名氏

習習晨風動，澍雨潤禾苗。
我後恤時務，我人以優饒。

○ 又歌/〔魏晉〕無名氏

望遠忽不見，惆悵當徘徊。
恩澤實難忘，悠悠心永懷。

○ 會稽童謠/〔魏晉〕無名氏

棄我戟，捐我矛。盜賊盡，吏皆休。

○ 河内谣/〔魏晉〕无名氏

王稚子，世未有。平徭役，百姓喜。

○ 順帝末京都童謠/〔魏晉〕無名氏

直如弦，死道邊。曲如鉤，反封侯。

○ 桓帝初天下童謠/〔魏晉〕無名氏

小麥青青大麥枯。誰當穫者婦與姑。丈夫何在西擊胡。吏買馬。君具車。請為諸君鼓嚨胡。

○ 桓帝初城上烏童謠/〔魏晉〕無名氏

城上烏。尾畢逋。公為吏。子為徒。一徒死。百乘車。車班班。入河間。河間奼女工數錢。以錢為室金為堂。石上慊慊舂黃粱。梁下有懸鼓。我欲擊之丞卿怒。

○ 桓帝末京都童謠/〔魏晉〕無名氏

白蓋小車何延延。河間來合諧。河間來合諧。

○ 桓帝末京都童謠/〔魏晉〕無名氏

茅田一頃中有井。四方纖纖不可整。嚼復嚼。今年尚可後年饒。

○ 鄉人謠/〔魏晉〕無名氏

天下規矩。房伯武。因師獲印。周仲進。

○ 二郡謠/〔魏晉〕無名氏

汝南太守范孟博，南陽宗資主畫諾。南陽太守岑公孝，弘農成瑨但坐嘯。

○ 靈帝末京都童謠/〔魏晉〕無名氏

侯非侯。王非王。千乘萬騎上北芒。

○ 献帝初京都童谣/〔魏晉〕无名氏

千里草，何青青。十日卜，不得生。

○ 獻帝初童謠/〔魏晉〕無名氏

燕南垂。趙北際。中央不合大如礪。唯有此中可避世。

○ 興平中吳中童謠/〔魏晉〕無名氏

黃金車，班蘭耳。開閶門，出天子。

○ 漢末洛中童謠/〔魏晉〕無名氏

雖有千黃金，無如我斗粟。
斗粟自可飽，千金何所直。

○ 東門奐謠/〔魏晉〕無名氏

東門奐，取吳半。吳不足，濟陰續。

○ 擿洛謠/〔魏晉〕無名氏

剡者配姬以放賢。山崩水潰納小人。家伯罔主異哉震。

○ 時人為三茅君謠/〔魏晉〕無名氏

茅山連金陵，江湖據下流。
三神乘白鶴，各在一山頭。
佳雨灌畦稻，陸田亦復周。
妻子保堂室，使我無百憂。
白鶴翔青天，何時復來游。

○ 時人為周澤語/〔魏晉〕無名氏

居世不諧為太常妻。一歲三百六十日。三百五十九日齊。一日不齊醉如泥。既作事。復低迷。

○ 崔實引語/〔魏晉〕無名氏

小民髮如韭，剪復生。頭如雞，割復鳴。吏不必可畏，從來必可輕，奈何欲望平。

○ 時人為貢舉語/〔魏晉〕無名氏

舉秀才，不知書。舉孝廉，父別居。寒素清白濁如泥，高第良將怯如黽。

○ 崔寔引里語/〔魏晉〕無名氏

州郡記，如霹靂。得詔書，但挂壁。

○ 崔寔引農語其一/〔魏晉〕無名氏

二月昏，參星夕。杏花盛，桑椹赤。

○ 崔寔引農語其二/〔魏晉〕無名氏

河射角，堪夜作。犁星沒，水生骨。

○ 天下為四侯語/〔魏晉〕無名氏

左回天，具獨坐。徐臥虎，唐兩墮。

○ 時人為折氏諺/〔魏晉〕無名氏

折氏客誰，朱雲卿，段節英，中有佃子趙仲平，但說天文論五經。

○ 時人為孔氏兄弟語/〔魏晉〕無名氏

魯國孔氏好讀經，兄弟講誦皆可聽。
學士來者有聲名，不過孔氏那得成。

○ 京師為胡廣語/〔魏晉〕無名氏

萬事不理。問伯始。天下中庸。有胡公。

○ 時人為任安語/〔魏晉〕無名氏

欲知仲桓。問任安。居今行古。任定祖。

○ 貞女引/〔魏晉〕無名氏

菁菁茂木隱獨榮兮，變化垂枝含蕤英兮。
脩身養志建令名兮，厥道不同善惡并兮。
屈躬就濁世疑清兮，懷忠見疑何貪生兮。(一作「屈身身獨去微清兮」)

○ 文王受命/〔魏晉〕無名氏

翼翼翔翔彼鸞皇兮，銜書來遊以命昌兮。(一作「翼翼翺翔彼鳳凰兮」)
瞻天案圖殷將亡兮，蒼蒼昊天始有萌兮。
神連精合謀於房兮，興我之業望來羊兮。

○ 霍將軍歌/〔魏晉〕無名氏

四夷既獲諸夏康兮，國家安寧樂無央兮。
載戢干戈弓矢藏兮，麒麟來臻鳳凰翔兮。
與天相保永無疆兮，親親百年各延長兮。

○ 伯姬引/〔魏晉〕無名氏

嘉名潔兮行彌彰，託節鼓兮令躬喪。
歍欽何辜遇斯殃，嗟嗟奈何罹斯殃。

○ 綏山謠/〔魏晉〕無名氏

得綏山一桃，雖不得仙，亦足亦豪。

○ 赤雀辭/〔魏晉〕無名氏

安公安公，冶與天通。七月七日，迎汝以赤龍。

○ 崔少府女贈盧充詩/〔魏晉〕無名氏

煌煌靈芝質，光麗何猗猗。
華豔當時顯，嘉異表神奇。
含英未及秀，中夏罹霜萎。
榮曜長幽滅，世路永無施。
不悟陰陽運，哲人忽來儀。
會淺離別速，皆由靈與祇。
何以贈余親，金盌可頤兒。
愛恩從此別，斷絕傷肝脾。

○ 詠譙君黃詩/〔魏晉〕無名氏

肅肅清節士，執德實固貞。
違惡以授命，沒世遺令聲。

○ 刺巴郡郡守詩/〔魏晉〕無名氏

狗吠何喧喧，有吏來在門。
披衣出門應，府記欲得錢。
語窮乞請期，吏怒反見尤。
旋步顧家中，家中無可與。
思往從鄰貸，鄰人以言遺。
錢錢何難得，令我獨憔悴。

○ 思治詩/〔魏晉〕無名氏

混混濁沼魚，習習激清流。
溫溫亂國民，業業仰前修。

○ 張公神碑歌/〔魏晉〕無名氏

綦水湯湯揚清波。東流□折□於河。□□□□□朝歌。縣以吉靜無穢瑕。公□守相駕蜚魚。往來悠忽遂嬉娛。祐此兆民寧厥居。

出自綦□□□□。松柏鬱茂蘭公□。□神往來乘浮雲。種德收福惠斯民。家饒戶富無□貧。畺界寂靜和睦□。

朝歌蕩陰及犁陽。三女所處各殊方。三門鼎列推其鄉。時攜甥幼歸候公。夫人□□□容□。□□□□饗豆觴。穆風屑兮起壇旁。樂吏民兮永未央。

鹿呦呦兮□□庭。文樂樂兮□□□。飲清泉兮□□□。見□伏兮不駭驚。惟公德兮之所寧。上陵廟兮助三牲。天時和兮甘露泠。日番□兮無虧傾。

□□蜚兮朱鳥棲。□□榮兮鳴喈喈。鳶鵠巢兮乳徘徊。給御卵兮獻於西。惟公德兮之所懷。

池水□兮釣臺粲。四角樓兮臨深澗。魚岌岌兮踊躍見。振鱗尾兮游旰旰。時釣取兮給烹獻。惟公德兮之所衍。

栗蕭竹兮樷鋪陳。新美萌兮香苾芬。蕙草生兮滿園田。競苔茗兮給萬錢。惟公德兮之所□。

門堂鬱兮文耀光。公神赫兮坐東方。明暴視兮儼卬卬。夫人□女兮列在旁。

陳君處北兮從官□。車騎駱驛兮交錯重。乘輗軺兮駕蜚龍。驂白鹿兮從僊童。游北嶽兮與天通。

玄碑既立雙闕建兮。□□□□大路畔兮。亭長閽□□扞難兮。列種槐梓方茂爛兮。天下遠近□不見兮。公神日箸聲洞徧兮。□□乾坤傳億萬兮。

○ 李翊夫人碑嘆/〔魏晉〕無名氏

陰陽分兮鍾律滋。星月列兮有四時。
神宓設兮萬姓熹。壽十二兮九九期。
五三末兮衰在姬。秋□發兮春華殆。
周公九兮成稱災。靡黃髮兮蓋夭胎。
卅有皇兮氣所裁。赴鴻淵兮逝不來。
鳳延頸兮泣交頤。鵷鶵悲兮涕隕零。
寐耿耿兮摧傷情。彼蒼天兮朔神靈。
忡切剝兮年法榮。蘭茝亡兮喪芝英。
誰不忉兮作偯聲。疇匹號兮鳴譻譻。
杞之至兮感動城。陟四極兮升天庭。
曰司命兮致不平。飛蠭蠆兮豁仁良。
魂魄孤兮獨煢煢。陳礿祠兮返所生。
幽不見兮存厥刑。嗟日遐兮適窅窅。

○ 風雨詩/〔魏晉〕無名氏

日不顯目兮黑雲多。月不見視兮風非沙。
從恣蒙水誠江河。州流灌注兮轉揚波。
辟柱槙到忘相加。天門狹小路彭池。
無因以上如之何。興詩教海兮誠難過。

○ 古詩十九首其一/〔魏晉〕無名氏

行行重行行，與君生別離。
相去萬餘里，各在天一涯。
道路阻且長，會面安可知。
胡馬依北風，越鳥巢南枝。
相去日已遠，衣帶日已緩。
浮雲蔽白日，游子不顧返。
思君令人老，歲月忽已晚。
棄捐勿復道，努力加餐飯。

○ 古詩十九首其二/〔魏晉〕無名氏

青青河畔草，鬱鬱園中柳。
盈盈樓上女，皎皎當窗牖。
娥娥紅粉妝，纖纖出素手。
昔為倡家女，今為蕩子婦。
蕩子行不歸，空牀難獨守。

○ 古詩十九首其三/〔魏晉〕無名氏

青青陵上柏，磊磊澗中石。
人生天地間，忽如遠行客。
斗酒相娛樂，聊厚不為薄。
驅車策駑馬，游戲宛與洛。
洛中何鬱鬱，冠帶自相索。
長衢羅夾巷，王侯多第宅。
兩宮遙相望，雙闕百餘尺。
極宴娛心意，戚戚何所迫。

○ 古詩十九首其四/〔魏晉〕無名氏

今日良宴會，歡樂難具陳。
彈箏奮逸響，新聲妙入神。
令德唱高言，識曲聽其真。
齊心同所願，含意俱未伸。
人生寄一世，奄忽若飆塵。
何不策高足，先據要路津。
無為守窮賤，轗軻長苦辛。

○ 古詩十九首其五/〔魏晉〕無名氏

西北有高樓，上與浮雲齊。
交疏結綺窗，阿閣三重階。
上有弦歌聲，音響一何悲。
誰能為此曲，無乃杞梁妻。
清商隨風發，中曲正徘徊。
一彈再三嘆，慷慨有餘哀。
不惜歌者苦，但傷知音稀。
願為雙鴻鵠，奮翅起高飛。

○ 古詩十九首其六/〔魏晉〕無名氏

涉江采芙蓉，蘭澤多芳草。
采之欲遺誰，所思在遠道。
還顧望舊鄉，長路漫浩浩。
同心而離居，憂傷以終老。

○ 古詩十九首其七/〔魏晉〕無名氏

明月皎夜光，促織鳴東壁。
玉衡指孟冬，眾星何歷歷。
白露沾野草，時節忽復易。
秋蟬鳴樹間，玄鳥逝安適。
昔我同門友，高舉振六翮。
不念攜手好，棄我如遺跡。
南箕北有斗，牽牛不負軛。
良無磐石固，虛名復何益。

○ 古詩十九首其八/〔魏晉〕無名氏

冉冉孤生竹，結根泰山阿。
與君為新婚，兔絲附女蘿。
兔絲生有時，夫婦會有宜。
千里遠結婚，悠悠隔山陂。(一作「千里結遠婚」)
思君令人老，軒車來何遲。
傷彼蕙蘭花，含英揚光輝。
過時而不采，將隨秋草萎。
君亮執高節，賤妾亦何為。

○ 古詩十九首其九/〔魏晉〕無名氏

庭中有奇樹，綠葉發華滋。
攀條折其榮，將以遺所思。
馨香盈懷袖，路遠莫致之。
此物何足貴，但感別經時。

○ 古詩十九首其十/〔魏晉〕無名氏

迢迢牽牛星，皎皎河漢女。
纖纖擢素手，札札弄機杼。
終日不成章，泣涕零如雨。
河漢清且淺，相去復幾許。
盈盈一水間，脈脈不得語。

○ 古詩十九首其十一/〔魏晉〕無名氏

回車駕言邁，悠悠涉長道。
四顧何茫茫，東風搖百草。
所遇無故物，焉得不速老。
盛衰各有時，立身苦不早。
人生非金石，豈能長壽考。
奄忽隨物化，榮名以為寶。

○ 古詩十九首其十二/〔魏晉〕無名氏

東城高且長，逶迤自相屬。
回風動地起，秋草萋已綠。
四時更變化，歲暮一何速。
晨風懷苦心，蟋蟀傷局促。
蕩滌放情志，何為自結束。
燕趙多佳人，美者顏如玉。
被服羅裳衣，當戶理清曲。
音響一何悲，弦急知柱促。
馳情整巾帶，沈吟聊躑躅。
思為雙飛燕，銜泥巢君屋。

○ 古詩十九首其十三/〔魏晉〕無名氏

驅車上東門，遙望郭北墓。
白楊何蕭蕭，松柏夾廣路。
下有陳死人，杳杳即長暮。
潛寐黃泉下，千載永不寤。
浩浩陰陽移，年命如朝露。
人生忽如寄，壽無金石固。
萬歲更相送，賢聖莫能度。
服食求神仙，多為藥所誤。
不如飲美酒，被服紈與素。

○ 古詩十九首其十四/〔魏晉〕無名氏

去者日以疏，來者日以親。
出郭門直視，但見丘與墳。
古墓犁為田，松柏摧為薪。
白楊多悲風，蕭蕭愁殺人。
思還故里閭，欲歸道無因。

○ 古詩十九首其十五/〔魏晉〕無名氏

生年不滿百，常懷千歲憂。
晝短苦夜長，何不秉燭游。
為樂當及時，何能待來茲。
愚者愛惜費，但為後世嗤。
仙人王子喬，難可與等期。

○ 古詩十九首其十六/〔魏晉〕無名氏

凜凜歲云暮，螻蛄夕鳴悲。
涼風率已厲，游子寒無衣。
錦衾遺洛浦，同袍與我違。
獨宿累長夜，夢想見容輝。
良人惟古歡，枉駕惠前綏。
願得常巧笑，攜手同車歸。
既來不須臾，又不處重闈。
亮無晨風翼，焉能凌風飛。
眄睞以適意，引領遙相睎。
徙倚懷感傷，垂涕沾雙扉。

○ 古詩十九首其十七/〔魏晉〕無名氏

孟冬寒氣至，北風何慘栗。
愁多知夜長，仰觀眾星列。
三五明月滿，四五蟾兔缺。
客從遠方來，遺我一書札。
上言長相思，下言久離別。
置書懷袖中，三歲字不滅。
一心抱區區，懼君不識察。

○ 古詩十九首其十八/〔魏晉〕無名氏

客從遠方來，遺我一端綺。
相去萬餘里，故人心尚爾。
文彩雙鴛鴦，裁為合歡被。
著以長相思，緣以結不解。
以膠投漆中，誰能別離此。

○ 古詩十九首其十九/〔魏晉〕無名氏

明月何皎皎，照我羅牀幃。
憂愁不能寐，攬衣起徘徊。
客行雖云樂，不如早旋歸。
出戶獨彷徨，愁思當告誰。
引領還入房，淚下沾裳衣。

○ 古詩五首其一/〔魏晉〕無名氏

上山采蘼蕪，下山逢故夫。
長跪問故夫，新人復何如。
新人雖言好，未若故人姝。
顏色類相似，手爪不相如。
新人從門入，故人從閣去。
新人工織縑，故人工織素。
織縑日一匹，織素五丈餘。
將縑來比素，新人不如故。

○ 古詩五首其二/〔魏晉〕無名氏

四坐且莫喧，願聽歌一言。
請說銅爐器，崔嵬象南山。
上枝似松柏，下根據銅盤。
雕文各異類，離婁自相聯。
誰能為此器，公輸與魯班。
朱火然其中，青煙颺其間。
從風入君懷，四坐莫不嘆。
香風難久居，空令蕙草殘。

○ 古詩五首其三/〔魏晉〕無名氏

悲與親友別，氣結不能言。
贈子以自愛，道遠會見難。
人生無幾時，顛沛在其間。
念子棄我去，新心有所歡。
結志青雲上，何時復來還。

○ 古詩五首其四/〔魏晉〕無名氏

穆穆清風至，吹我羅衣裾。
青袍似春草，長條隨風舒。
朝登津梁山，褰裳望所思。
安得抱柱信，皎日以為期。

○ 古詩五首其五/〔魏晉〕無名氏

蘭若生春陽，涉冬猶盛滋。
願言追昔愛，情款感四時。
美人在雲端，天路隔無期。
夜光照玄陰，長嘆念所思。
誰謂我無憂，積念發狂痴。

○ 古詩三首其一/〔魏晉〕無名氏

橘柚垂華實，乃在深山側。
聞君好我甘，竊獨自雕飾。
委身玉盤中，歷年冀見食。
芳菲不相投，青黃忽改色。
人儻欲我知，因君為羽翼。

○ 古詩三首其三/〔魏晉〕無名氏

新樹蘭蕙葩，雜用杜蘅草。
終朝采其華，日暮不盈抱。
采之欲遺誰，所思在遠道。
馨香易銷歇，繁華會枯槁。
悵望何所言，臨風送懷抱。

○ 古詩/〔魏晉〕無名氏

步出城東門，遙望江南路。
前日風雪中，故人從此去。
我欲渡河水，河水深無梁。
願為雙黃鵠，高飛還故鄉。

○ 李陵錄別詩二十一首其一/〔魏晉〕無名氏

良時不再至，離別在須臾。
屏營衢路側，執手野踟躕。
仰視浮雲馳，奄忽互相逾。
風波一失所，各在天一隅。
長當從此別，且復立斯須。
欲因晨風發，送子以賤軀。

○ 李陵錄別詩二十一首其二/〔魏晉〕無名氏

攜手上河梁，游子暮何之。
徘徊蹊路側，悢悢不能辭。
行人難久留，各言長相思。
安知非日月，弦望自有時。
努力崇明德，皓首以為期。

○ 李陵錄別詩二十一首其三/〔魏晉〕無名氏

嘉會難再遇，三載為千秋。
臨河濯長纓，念子悵悠悠。
遠望悲風至，對酒不能酬。
行人懷往路，何以慰我愁。
獨有盈觴酒，與子結綢繆。

○ 李陵錄別詩二十一首其四/〔魏晉〕無名氏

骨肉緣枝葉，結交亦相因。
四海皆兄弟，誰為行路人。
況我連枝樹，與子同一身。
昔為鴛與鴦，今為參與辰。
昔者常相近，邈若胡與秦。
惟念當乖離，恩情日以新。
鹿鳴思野草，可以喻嘉賓。
我有一尊酒，欲以贈遠人。
願子留斟酌，慰此平生親。

○ 李陵錄別詩二十一首其五/〔魏晉〕無名氏

結髮為夫妻，恩愛兩不疑。
歡娛在今夕，燕婉及良時。
征夫懷往路，起視夜何其。
參辰皆已沒，去去從此辭。
行役在戰場，相見未有期。
握手一長嘆，淚為生別滋。
努力愛春華，莫忘歡樂時。
生當復來歸，死當長相思。

○ 李陵錄別詩二十一首其六/〔魏晉〕無名氏

黃鵠一遠別，千里顧徘徊。
胡馬失其群，思心常依依。
何況雙飛龍，羽翼臨當乖。
幸有弦歌曲，可以喻中懷。
請為游子吟，泠泠一何悲。
絲竹厲清聲，慷慨有餘哀。
長歌正激烈，中心愴以摧。
欲展清商曲，念子不得歸。
俯仰內傷心，淚下不可揮。
願為雙黃鵠，送子俱遠飛。

○ 李陵錄別詩二十一首其七/〔魏晉〕無名氏

燭燭晨明月，馥馥我蘭芳。
芬馨良夜發，隨風聞我堂。
征夫懷遠路，游子戀故鄉。
寒冬十二月，晨起踐嚴霜。
俯觀江漢流，仰視浮雲翔。
良友遠別離，各在天一方。
山海隔中州，相去悠且長。
嘉會難再遇，歡樂殊未央。
願君崇令德，隨時愛景光。

○ 李陵錄別詩二十一首其八/〔魏晉〕無名氏

有鳥西南飛，熠熠似蒼鷹。
朝發天北隅，暮聞日南陵。
欲寄一言去，託之牋綵繒。
因風附輕翼，以遺心蘊蒸。
鳥辭路悠長，羽翼不能勝。
意欲從鳥逝，駑馬不可乘。

○ 李陵錄別詩二十一首其九/〔魏晉〕無名氏

爍爍三星列，拳拳月初生。
寒涼應節至，蟋蟀夜悲鳴。
晨風動喬木，枝葉日夜零。
游子暮思歸，塞耳不能聽。
遠望正蕭條，百里無人聲。
豺狼鳴後園，虎豹步前庭。
遠處天一隅，苦困獨零丁。
親人隨風散，歷歷如流星。
三萍離不結，思心獨屏營。
願得萱草枝，以解飢渴情。

○ 李陵錄別詩二十一首其十/〔魏晉〕無名氏

寂寂君子坐，奕奕合眾芳。
溫聲何穆穆，因風動馨香。
清言振東序，良時著西庠。
乃命絲竹音，列席無高唱。
悲意何慷慨，清歌正激揚。
長哀發華屋，四坐莫不傷。

○ 李陵錄別詩二十一首其十一/〔魏晉〕無名氏

晨風鳴北林，熠燿東南飛。
願言所相思，日暮不垂帷。
明月照高樓，想見餘光輝。
玄鳥夜過庭，仿佛能復飛。
褰裳路踟躕，彷徨不能歸。
浮雲日千里，安知我心悲。
思得瓊樹枝，以解長渴饑。

○ 李陵錄別詩二十一首其十二/〔魏晉〕無名氏

陟彼南山隅，送子淇水陽。
爾行西南游，我獨東北翔。
轅馬顧悲鳴，五步一彷徨。
雙鳧相背飛，相遠日已長。
遠望雲中路，想見來圭璋。
萬里遙相思，何益心獨傷。
隨時愛景曜，願言莫相忘。

○ 李陵錄別詩二十一首其十三/〔魏晉〕無名氏

鍾子歌南音，仲尼嘆歸與。
戎馬悲邊鳴，游子戀故廬。
陽鳥歸飛雲，蛟龍樂潛居。
人生一世間，貴與願同俱。
身無四凶罪，何為天一隅。
與其苦筋力，必欲榮薄軀。
不如及清時，策名於天衢。

○ 李陵錄別詩二十一首其十四/〔魏晉〕無名氏

鳳皇鳴高岡，有翼不好飛。
安知鳳皇德，貴其來見稀。

○ 李陵錄別詩二十一首其十七/〔魏晉〕無名氏

童童孤生柳，寄根河水泥。
連翩游客子，于冬服涼衣。
去家千里餘，一身常渴饑。
寒夜立清庭，仰瞻天漢湄。
寒風吹我骨，嚴霜切我肌。
憂心常慘戚，晨風為我悲。
瑤光游何速，行願去何遲。
仰視雲間星，忽若割長帷。
低頭還自憐，盛年行已衰。
依依戀明世，愴愴難久懷。

○ 李陵錄別詩二十一首其十八/〔魏晉〕無名氏

雙鳧俱北飛，一鳧獨南翔。
子當留斯館，我當歸故鄉。
一別如秦胡，會見何詎央。
愴悢切中懷，不覺淚沾裳。
願子長努力，言笑莫相忘。

○ 李陵錄別詩二十一首其十九/〔魏晉〕無名氏

清涼伊夜沒，微風動單幬。
招搖西北馳，天漢東南流。
嚴父潛長夜，慈母去中堂。
行行且自割，無令五內傷。

○ 李陵錄別詩二十一首其二十/〔魏晉〕無名氏

巖巖鍾山首，赫赫炎天路。
高明曜雲門，遠景灼寒素。
昂昂累世士，結根在所固。
呂望老匹夫，苟為因世故。
管仲小囚臣，獨能建功祚。
人生有何常，但患年歲暮。
幸託不肖軀，且當猛虎步。
安能苦一身，與世同舉厝。
由不慎小節，庸夫笑我度。
呂望尚不希，夷齊何足慕。

○ 李陵錄別詩二十一首其二十一/〔魏晉〕無名氏

遠送新行客，歲暮乃來歸。
入門望愛子，妻妾向人悲。
聞子不可見，日已潛光輝。
孤墳在西北，常念君來遲。
褰裳上墟丘，但見蒿與薇。
白骨歸黃泉，肌體乘塵飛。
生時不識父，死後知我誰。
孤魂游窮暮，飄颻安所依。
人生圖孠息，爾死我念追。
俯仰內傷心，不覺淚沾衣。
人生自有命，但恨生日希。

○ 古詩二首其一/〔魏晉〕無名氏

采葵莫傷根，傷根葵不生。
結交莫羞貧，羞貧友不成。

○ 古詩二首其二/〔魏晉〕無名氏

甘瓜抱苦蔕，美棗生荊棘。
利傍有倚刀，貪人還自賊。

○ 古絕句四首其一/〔魏晉〕無名氏

藁砧今何在，山上復有山。
何當大刀頭，破鏡飛上天。

○ 古絕句四首其二/〔魏晉〕無名氏

日暮秋雲陰，江水清且深。
何用通音信，蓮花玳瑁簪。

○ 古絕句四首其三/〔魏晉〕無名氏

菟絲從長風，根莖無斷絕。
無情尚不離，有情安可別。

○ 古絕句四首其四/〔魏晉〕無名氏

南山一桂樹，上有雙鴛鴦。
千年長交頸，歡愛不相忘。

○ 古詩一首/〔魏晉〕無名氏

青青陵中草，傾葉晞朝日。
陽春被惠澤，枝葉可攬結。
草木為恩感，況人含氣血。

○ 古五雜俎詩/〔魏晉〕無名氏

五雜俎，岡頭草。往復還，車馬道。不獲已，人將老。

○ 古兩頭纖纖詩/〔魏晉〕無名氏

兩頭纖纖月初生。半白半黑。眼中睛。腷腷膊膊雞初鳴。磊磊落落向曙星。

○ 鄴人金鳳舊歌/〔魏晉〕無名氏

鳳陽門南天一半。上有金鳳相飛喚。欲去不去著鎖絆。

○ 滎陽令歌/〔魏晉〕無名氏

滎陽令。有異政。修立學校人易性。令我子弟恥鬭訟。

○ 京兆民為李莊歌/〔魏晉〕無名氏

我府君。惠如春。盛如唐。

○ 行者歌/〔魏晉〕無名氏

青槐夾道多塵埃。龍樓鳳闕望崔嵬。清風細雨雜香來。土上出金火照臺。

○ 明帝時宮人謠/〔魏晉〕無名氏

不服辟寒金，那得帝王心。
不服辟寒鈿，那得帝王憐。

○ 明帝景初中童謠/〔魏晉〕無名氏

阿公阿公駕馬車。不意阿公東渡河。阿公東還當奈何。

○ 蔣濟為護軍時謠言/〔魏晉〕無名氏

欲求牙門。當得千匹。百人督。五百匹。

○ 軍中為夏侯淵語/〔魏晉〕無名氏

典軍校尉夏侯淵。三日五百。六日一千。

○ 鴻臚中為韓暨韓宣語/〔魏晉〕無名氏

大鴻臚。小鴻臚。前後治行相曷如。

○ 時人為李豐等謗語/〔魏晉〕無名氏

曹爽之勢熱如湯。太傅父子冷如漿。李豐兄弟如游光。

○ 時人為何晏鄧颺丁謐曹爽謗語/〔魏晉〕無名氏

臺中有三狗。二狗崖柴不可當。一狗憑默作疽囊。

○ 魏鼓吹曲十二曲其一楚之平/〔魏晉〕無名氏

楚之平，義兵征。神武奮，金鼓鳴。邁武德，揚洪名。漢室微，社稷傾。皇道失，桓與靈。閹宦熾，群雄爭。邊韓起，亂金城。中國擾，無紀經。赫武皇，起旗旌。麾天下，天下平。濟九州，九州寧。創武功，武功成。越五帝，邈三王。興禮樂，定紀綱。普日月，齊輝光。

○ 魏鼓吹曲十二曲其二戰滎陽/〔魏晉〕無名氏

戰滎陽。汴水陂。戎士憤怒。貫甲馳。陳未成。退徐滎。二萬騎。塹壘平。戎馬傷。六軍驚。勢不集。眾幾傾。白日沒。時晦冥。顧中牟。心屏營。同盟疑。計無成。賴我武皇萬國寧。

○ 魏鼓吹曲十二曲其三獲呂布/〔魏晉〕無名氏

獲呂布。戮陳宮。芟夷鯨鯢。驅騁群雄。囊括天下運掌中。

○ 魏鼓吹曲十二曲其四克官渡/〔魏晉〕無名氏

克紹官渡由白馬。僵尸流血被原野。賊眾如犬羊。王師尚寡沙塠傍。風飛揚。轉戰不利士卒傷。今日不勝後何望。土山地道不可當。卒勝大捷震冀方。屠城破邑。神武遂章。

○ 魏鼓吹曲十二曲其五舊邦/〔魏晉〕無名氏

舊邦蕭條心傷悲。孤魂翩翩當何依。游士戀故涕如摧。兵起事大令願違。傳求親戚在者誰。立廟置後魂來歸。

○ 魏鼓吹曲十二曲其六定武功/〔魏晉〕無名氏

定武功。濟黃河。河水湯湯。旦暮有橫流波。袁氏欲衰。兄弟尋干戈。決漳水。水流滂沱。嗟城中如流魚。誰能復顧室家。計窮慮盡求來連和。和不時心中憂戚。賊眾內潰。君臣奔北。拔鄴城奄有魏國。王業艱難。覽觀古今。可為長嘆。

○ 魏鼓吹曲十二曲其七屠柳城/〔魏晉〕無名氏

屠柳城。功誠難。越度隴塞路漫漫。北逾岡平。但聞悲風正酸。蹋頓授首。遂登白狼山。神武慹海外。永無北顧患。

○ 魏鼓吹曲十二曲其八平南荊/〔魏晉〕無名氏

南荊何遼遼。江漢濁不清。菁茅久不貢。王師赫南征。劉琮據襄陽。賊備屯樊城。六軍廬新野。金鼓震天庭。劉子面縛至。武皇許其成。許與其成撫其民。陶陶江漢間。普為大魏臣。大魏臣。向風思自新。思自新。齊功古人。在昔虞與唐。大魏得與均。多選忠義士。為喉唇。天下一定。萬世無風塵。

○ 魏鼓吹曲十二曲其九平關中/〔魏晉〕無名氏

平關中，路向潼。濟濁水，立高墉。鬭韓馬，離群凶。選驍騎，縱兩翼。虜崩潰，級萬億。

○ 魏鼓吹曲十二曲其十應帝期/〔魏晉〕無名氏

應帝期。於昭我文皇。歷數承天序。龍飛自許昌。聰明昭四表。恩德動遐方。星辰為垂耀。日月為重光。河洛吐符瑞。草木挺嘉祥。麒麟步郊野。黃龍游津梁。白虎依山林。鳳凰鳴高岡。考圖定篇籍。功配上古羲皇。羲皇無遺文。仁聖相因循。期運三千歲。一生聖明君。堯授舜萬國。萬國皆附親。四門為穆穆。教化常如神。大魏興盛。與之為鄰。

○ 魏鼓吹曲十二曲其十一邕熙/〔魏晉〕無名氏

邕熙。君臣念德。天下治。登帝道。獲瑞寶。頌聲并作。洋洋浩浩。吉日臨高堂。置酒列名倡。歌聲一何紆餘。雜笙簧。八音諧。有紀綱。子孫永建萬國。壽考樂無央。

○ 魏鼓吹曲十二曲其十二太和/〔魏晉〕無名氏

惟太和元年。皇帝踐阼。聖且仁。德澤為流布。災蝗一時為絕息。上天時雨露。五穀滋田疇。四民相率遵軌度。事務澂清。天下獄訟察以情。元首明。魏家如此。那得不太平。

○ 孫亮初童謠/〔魏晉〕無名氏

吁汝恪。何若若。蘆葦單衣篾鉤絡。於何相求楊子閣。

○ 孫亮初白鼉鳴童謠/〔魏晉〕無名氏

白鼉鳴。龜背平。南郡城中可長生。守死不去義無成。

○ 孫皓初童謠/〔魏晉〕無名氏

寧飲建業水，不食武昌魚。
寧還建業死，不止武昌居。

○ 使者為妖祠詩詩/〔魏晉〕無名氏

楚九州渚。吳九州都。揚州士。作天子。四世治。太平始。

○ 孫皓天紀中童謠/〔魏晉〕無名氏

阿童復阿童，銜刀游渡江。
不畏岸上虎，獨畏水中龍。

○ 時人語/〔魏晉〕無名氏

支郎。眼中黃。形軀雖細是智囊。

○ 黃武中產兒語/〔魏晉〕無名氏

天方明，河欲清。鼎脚折，金乃生。

○ 沈瑩引諺/〔魏晉〕無名氏

寧負千石之粟，不願負人猴頭羹。
寧去累世田宅，不去䱥魚額。

○ 吳鼓吹曲十二曲其一·炎精缺/〔魏晉〕無名氏

炎精缺，漢道微。皇綱弛，政德違。眾姦熾，民罔依。赫武烈，越龍飛。陟天衢，耀靈威。鳴雷鼓，抗電麾。撫乾衡，鎮地機。厲虎旅，騁熊羆。發神聽，吐英奇。張角破，邊韓羈。宛潁平，南土綏。神武章，渥澤施。金聲震，仁風馳。顯高門，啓皇基。統罔極，垂將來。

○ 吳鼓吹曲十二曲其二·漢之季/〔魏晉〕無名氏

漢之季。董卓亂。桓桓武烈應時運。義兵興。雲旗建。厲六師。羅八陣。飛鳴鏑。接白刃。輕騎發。介士奮。醜虜震。使眾散。劫漢主。遷西館。雄豪怒。元惡僨。赫赫皇祖功名聞。

○ 吳鼓吹曲十二曲其三·攄武師/〔魏晉〕無名氏

攄武師。斬黃祖。攘夷凶族。革平西夏。炎炎大烈震天下。

○ 吳鼓吹曲十二曲其四·伐烏林/〔魏晉〕無名氏

曹操北伐拔柳城。乘勝席卷遂南征。劉氏不睦。八郡震驚。眾既降。操屠荊。舟車十萬揚風聲。議者狐疑慮無成。賴我大皇發聖明。虎臣雄烈周與程。破操烏林。顯章功名。

○ 吳鼓吹曲十二曲其五·秋風/〔魏晉〕無名氏

秋風揚沙塵。寒露沾衣裳。角弓持弦急。鳩鳥化為鷹。邊垂飛羽檄。寇賊侵界疆。跨馬披介胄。慷慨懷悲傷。辭親向長路。安知存與亡。窮達固有分。志士思立功。思立功。邀之戰場。身逸獲高賞。身沒有遺封。

○ 吳鼓吹曲十二曲其六·克皖城/〔魏晉〕無名氏

克滅皖城遏寇賊，惡此凶孽阻奸慝。王師赫征眾傾覆，除穢去暴戢兵革。民得就農邊境息，誅君弔民昭至德。

○ 吳鼓吹曲十二曲其七·關背德/〔魏晉〕無名氏

關背德。作鴟張。割我邑城圖不祥。稱兵北伐圍樊襄。嗟臂大於股。將受其殃。巍巍夫聖主。睿德與玄通。與玄通。親任呂蒙。泛舟洪汜池。溯涉長江。神武一何桓桓。聲烈正與風翔。歷撫江安城。大據郢邦。虜羽授首。百蠻咸來同。盛哉三比隆。

○ 吳鼓吹曲十二曲其八·通荊門/〔魏晉〕無名氏

荊門限巫山。高峻與雲連。蠻夷阻其險。歷世懷不賓。漢王據蜀郡。崇好結和親。乖微中情疑。讒夫亂其間。大皇赫斯怒。虎臣勇氣震。蕩滌幽藪討不恭。觀兵揚炎耀。厲鋒整封疆。整封疆。闡揚威武容。功赫戲。洪烈炳章。邈矣帝皇世。聖吳同厥風。荒裔望清化。化恢弘。煌煌大吳。延祚永未央。

○ 吳鼓吹曲十二曲其九·章洪德/〔魏晉〕無名氏

章洪德。邁威神。感殊風。懷遠鄰。平南裔。齊海濱。越裳貢。扶南臣。珍貨充庭。所見日新。

○ 吳鼓吹曲十二曲其十·從歷數/〔魏晉〕無名氏

從歷數。於穆我皇帝。聖哲受之天。神明表奇異。建號創皇基。聰睿協神思。德澤浸及昆蟲。浩蕩越前代。三光顯精耀。陰陽稱至治。肉角步郊畛。鳳凰棲靈囿。神龜游沼池。圖讖摹文字。黃龍覿鱗。符祥日月記。覽往以察今。我皇多噲事。上欽昊天象。下副萬姓意。光被彌蒼生。家戸蒙惠賚。風教肅以平。頌聲章嘉喜。大吳興隆。綽有餘裕。

○ 吳鼓吹曲十二曲其十一·承天命/〔魏晉〕無名氏

承天命。於昭聖德。三精垂象。符靈表德。巨石立。九穗植。龍金其麟。烏赤其色。輿人歌。億夫嘆息。超龍升。襲帝服。窮淳懿。體玄嘿。夙興臨朝。勞謙日昃。易簡以崇仁。放遠讒與慝。舉賢才。親近有德。均田疇。茂稼穡。審法令。定品式。考功能。明黜陟。人思自盡。唯心與力。家國治。王道直。思我帝皇。壽萬億。長保天祿。祚無極。

○ 吳鼓吹曲十二曲其十二·玄化/〔魏晉〕無名氏

玄化象以天。陛下聖真。張皇綱。率道以安民。惠澤宣流而雲布。上下睦親。君臣酣宴樂。激發弦歌揚妙新。修文籌廟勝。須時備駕巡洛津。康哉泰。四海歡忻。越與三五鄰。

○ 會稽民為徐弘歌/〔魏晉〕無名氏

徐聖通，政無雙。平刑罰，姦宄空。

○ 陽平人為束皙歌/〔魏晉〕無名氏

束先生。通神明。請天三日甘雨零。我黍以育。我稷以生。何以疇之。報束長生。

○ 襄陽兒童為山簡歌/〔魏晉〕無名氏

山公出何許，往至高陽池。
日夕倒載歸，酩酊無所知。
時時能騎馬，倒着白接䍦。
舉鞭向葛強，何如并州兒。

○ 吳郡民為鄧攸歌/〔魏晉〕無名氏

紞如打五鼓，雞鳴天欲曙。
鄧侯挽不來，謝令推不去。(一作「鄧侯挽不留」)

○ 豫州耆老為祖逖歌/〔魏晉〕無名氏

幸哉遺黎免俘虜，三辰既朗遇慈父。
玄酒忘勞甘瓠脯，何以詠思歌且舞。

○ 時人為阮修歌/〔魏晉〕無名氏

長安教書罷，洛陽賣卜來。
百錢繫杖頭，能使世人解。

○ 京師為張軌歌/〔魏晉〕無名氏

涼州大馬。橫行天下。涼州鴟苕寇賊消。鴟苕翩翩怖殺人。

○ 隴上為陳安歌/〔魏晉〕無名氏

隴上壯士有陳安，軀幹雖小腹中寬。愛養將士同心肝，䯀驄父馬鐵鍛鞍。七尺大刀奮如湍，丈八蛇矛左右盤。十盪十決無當前，戰始三交失蛇矛。棄我䯀驄竄巖幽，為我外援而懸頭。西流之水東流河，一去不還奈子何。

○ 泰始中謠/〔魏晉〕無名氏

賈裴王，亂紀綱。王裴賈，濟天下。

○ 武帝太康三年平吳後江南童謠三首其一/〔魏晉〕無名氏

局縮肉。數橫目。中國當敗吳當復。

○ 武帝太康三年平吳後江南童謠三首其二/〔魏晉〕無名氏

宮門柱。且莫朽。吳當復在三十年後。

○ 武帝太康三年平吳後江南童謠三首其三/〔魏晉〕無名氏

雞鳴不拊翼。吳復不用力。

○ 惠帝永熙中童謠/〔魏晉〕無名氏

二月末。三月初。桑生蓓蕾柳葉舒。荊筆楊版行詔書。宮中大馬幾作驢。

○ 元康中洛中童謠/〔魏晉〕無名氏

虎從北來鼻頭汗。龍從南來登城看。水從西來河灌灌。

○ 惠帝元康中京洛童謠二首其一/〔魏晉〕無名氏

南風起兮吹白沙。遙望魯國何嵯峨。千歲髑髏生齒牙。

○ 軍中為汲桑謠/〔魏晉〕無名氏

士為將軍何可羞。六月重茵披豹裘。不識寒暑斷他頭。雄兒田蘭為報仇。中夜斬首謝并州。

○ 建興中江南謠/〔魏晉〕無名氏

訇如白坑破，合集持作甒。
揚州破換敗，吳興覆瓿甊。

○ 王敦將滅時童謠/〔魏晉〕無名氏

剪韭，剪韭，斷陽柳。河東小子，令我與子。

○ 明帝太寧初童謠/〔魏晉〕無名氏

惻惻力力，放馬山側。
大馬死，小馬餓。高山崩，石自破。

○ 永嘉中長安謠/〔魏晉〕無名氏

秦川中。血沒腕。唯有涼州倚柱觀。

○ 涼州民謠/〔魏晉〕無名氏

蛇利炮。蛇利炮。公頭墜地而不覺。

○ 姑臧謠/〔魏晉〕無名氏

鴻從南來雀不驚。誰謂孤雛尾翅生。高舉六翮鳳凰鳴。

○ 冀州童謠/〔魏晉〕無名氏

古在左，月在右。讓去言，或入口。

○ 陸機引里語/〔魏晉〕無名氏

斫檀不諦，得繫迷，繫迷尚可得駁馬。

○ 陸機引里語/〔魏晉〕無名氏

黃栗留。看我麥。黃葚熟。

○ 傅玄引諺/〔魏晉〕無名氏

己是而彼非，不當與非爭。
彼是而己非，不當與是平。

○ 駕循引諺/〔魏晉〕無名氏

射的白。斛米百。射的玄斛米千。

○ 楊泉引語/〔魏晉〕無名氏

黃金累千。不如一賢。土非玉璧。談者為價。上不正。下參差。

○ 衛展引諺/〔魏晉〕無名氏

廷尉獄，平如砥。有錢生，無錢死。

○ 巴蜀為譙登文石張羅語/〔魏晉〕無名氏

譙登治涪城，文石在巴西。
張羅守合水，巴氐那得前。

○ 時人為馮蓀邢喬李順語/〔魏晉〕無名氏

馮才清。李才明。純粹邢。

○ 成都王穎盛時里語/〔魏晉〕無名氏

三部司馬階下兵。四部司馬尚長明。欲知太平須石鱉鳴。

○ 成都王穎盛時義募將士謠語/〔魏晉〕無名氏

大事解。蠶欲遽。請且歸。赴時務。昔以義來。今以義去。若復有急更相語。

○ 樊氏陂諺/〔魏晉〕無名氏

陂汪汪。下田良。樊子失業庾公昌。

○ 石勒時諺/〔魏晉〕無名氏

一杯食。有兩匙。石勒死。人不知。

○ 石頭民為庾亮歌二首其一/〔魏晉〕無名氏

庾公上武昌，翩翩如飛鳥。
庾公還揚州，白馬牽旒旐。

○ 石頭民為庾亮歌二首其二/〔魏晉〕無名氏

庾公初上時，翩翩如飛鳥。
庾公還揚州，白馬牽流蘇。

○ 太和中百姓歌/〔魏晉〕無名氏

青青御路楊，白馬紫遊韁。
汝非皇太子，那得甘露漿。

○ 鳳凰歌/〔魏晉〕無名氏

鳳凰生一雛，天下莫不喜。
本言是馬駒，今定成龍子。

○ 歷陽百姓歌/〔魏晉〕無名氏

重羅黎。重羅黎。使君南上無還時。

○ 桓玄篡時小兒歌/〔魏晉〕無名氏

芒籠茵，繩縛腹。車無軸，倚孤木。

○ 司馬休之從者歌/〔魏晉〕無名氏

可憐司馬公，作性甚溫良。
憶昔水邊戲，使我不能忘。

○ 苻堅時鳳凰歌/〔魏晉〕無名氏

鳳凰于飛，其羽翼翼。
淵哉聖后，享齡萬億。

○ 越謠歌/〔魏晉〕無名氏

卿雖乘車我戴笠，後日相逢下車揖。
我雖步行卿乘馬，他日相逢卿當下。

○ 灔澦歌/〔魏晉〕無名氏

灔澦大如馬，瞿塘不可下。
灔澦大如牛，瞿塘不可留。
灔澦大如襆，瞿塘不可觸。

○ 淫豫歌/〔魏晉〕無名氏

淫豫大如馬，瞿塘不可下。
淫豫大如象，瞿塘不可上。

○ 武陵人歌/〔魏晉〕無名氏

仰茲山兮迢迢。層石構兮嵯峨。
朝日麗兮陽巖。落景梁兮陰阿。
鄣壑兮生音。吟籟兮相和。
敷芳兮綠林。恬淡兮潤波。
樂茲潭兮安流。緩爾棹兮詠歌。

○ 吳中童謠/〔魏晉〕無名氏

寧食下湖荇。不食湖上蓴。
庾吳沒命喪。復殺王領軍。

○ 哀帝隆和初童謠/〔魏晉〕無名氏

升平不滿斗，隆和那得久。
桓公入石頭，陛下徒跣走。

○ 京口謠/〔魏晉〕無名氏

昔年食白飯，今年食麥麩。
天公誅謫汝，教汝捻嚨喉。
嚨喉喝復喝，京口敗復敗。

○ 京口謠/〔魏晉〕無名氏

昔年食麥屑。今年食豆。豆不可食。使我枯嚨喉。

○ 孝武帝太元末京口謠/〔魏晉〕無名氏

黃雌雞。莫作雄父啼。一旦去毛衣。衣被拉颯棲。

○ 荊州童謠/〔魏晉〕無名氏

芒籠目，繩縛腹。殷當敗，桓當復。

○ 苻生時長安謠二首其一/〔魏晉〕無名氏

東海大魚化為龍。男便為王女為公。問在何所洛門東。

○ 苻生時長安謠二首其二/〔魏晉〕無名氏

百里望空城，鬱鬱何青青。
瞎兒不知法，仰不見天星。

○ 苻堅初童謠/〔魏晉〕無名氏

阿堅連牽三十年，後若欲敗時，當在江湖邊。(一作「當在江淮間」)

○ 涼州謠/〔魏晉〕無名氏

劉新婦簸米，石新婦炊羖。
羝蕩滌，簸張兒，張兒食之口正披。

○ 朔馬謠/〔魏晉〕無名氏

朔馬心何悲，念舊中心勞。
燕雀何徘徊，意欲還故巢。

○ 燕童謠/〔魏晉〕無名氏

一束藁。兩頭然。禿頭小兒來滅燕。

○ 大風謠/〔魏晉〕無名氏

大風蓬勃揚塵埃。八井三刀卒起來。四海鼎沸中山頹。惟有德人據三臺。

○ 安帝元興中童謠/〔魏晉〕無名氏

長干巷。巷長干。今年殺郎君。明年斬諸桓。

○ 安帝義熙初謠二首其一/〔魏晉〕無名氏

蘆生漫漫竟天半。

○ 安帝義熙初謠二首其二/〔魏晉〕無名氏

蘆橙橙。逐水流。東風忽如起。那得入石頭。

○ 晉世京師謠/〔魏晉〕無名氏

十丈瓦屋八九間。蘆作柱。薤作欄。

○ 時人為龐世謠/〔魏晉〕無名氏

龐家之巷。車馬轔轔。泥丸之日無弔賓。弔賓不來何所因。由性苛克寡所親。

○ 桓溫府為郗超王珣語/〔魏晉〕無名氏

髯參軍。短主簿。能令公喜。能令公怒。

○ 時人為謝安郗超王坦之語/〔魏晉〕無名氏

大才槃槃。謝安家。江東獨步。王文度。盛德日新。郗嘉賓。

○ 時人為郗超王坦之語/〔魏晉〕無名氏

盛德絕倫。郗嘉賓。江東獨步。王文度。

○ 時人為郗超王坦之語/〔魏晉〕無名氏

揚州獨步。王文度。後來出人。郗嘉賓。

○ 祈嘉夜聞人呼語/〔魏晉〕無名氏

祈孔賓。祈孔賓。隱去來。隱去來。修飾人間。甚苦不可諧。所得未毛銖。所喪如山崖。

○ 西州為麴氏游氏語/〔魏晉〕無名氏

麴與游。牛羊不數頭。南開朱門。北望青樓。

○ 子夜四時歌其一春歌二十首/〔魏晉〕無名氏

春風動春心，流目矚山林。
山林多奇采，陽鳥吐清音。

○ 子夜四時歌其二春歌二十首/〔魏晉〕無名氏

綠荑帶長路，丹椒重紫荊。
流吹出郊外，共歡弄春英。

○ 子夜四時歌其三春歌二十首/〔魏晉〕無名氏

光風流月初，新林錦花舒。
情人戲春月，窈窕曳羅裾。

○ 子夜四時歌其四春歌二十首/〔魏晉〕無名氏

妖冶顏蕩駘，景色復多媚。
溫風入南牖，織婦懷春意。

○ 子夜四時歌其五春歌二十首/〔魏晉〕無名氏

碧樓冥初月，羅綺垂新風。
含春未及歌，桂酒發清容。

○ 子夜四時歌其六春歌二十首/〔魏晉〕無名氏

杜鵑竹里鳴，梅花落滿道。
燕女游春月，羅裳曳芳草。

○ 子夜四時歌其七春歌二十首/〔魏晉〕無名氏

朱光照綠苑，丹華粲羅星。
那能閨中繡，獨無懷春情。

○ 子夜四時歌其八春歌二十首/〔魏晉〕無名氏

鮮雲媚朱景，芳風散林花。
佳人步春苑，繡帶飛紛葩。

○ 子夜四時歌其九春歌二十首/〔魏晉〕無名氏

羅裳迮紅袖，玉釵明月璫。
冶游步春露，豔覓同心郎。

○ 子夜四時歌其十春歌二十首/〔魏晉〕無名氏

春林花多媚，春鳥意多哀。
春風復多情，吹我羅裳開。

○ 子夜四時歌其十一春歌二十首/〔魏晉〕無名氏

新燕弄初調，杜鵑競晨鳴。
畫眉忘注口，游步散春情。

○ 子夜四時歌其十二春歌二十首/〔魏晉〕無名氏

梅花落已盡，柳花隨風散。
嘆我當春年，無人相要喚。

○ 子夜四時歌其十三春歌二十首/〔魏晉〕無名氏

昔別雁集渚，今還燕巢梁。
敢辭歲月久，但使逢春陽。

○ 子夜四時歌其十四春歌二十首/〔魏晉〕無名氏

春園花就黃，陽池水方淥。
酌酒初滿杯，調弦始成曲。

○ 子夜四時歌其十五春歌二十首/〔魏晉〕無名氏

娉婷揚袖舞，阿那曲身輕。
照灼蘭光在，容冶春風生。

○ 子夜四時歌其十六春歌二十首/〔魏晉〕無名氏

阿那曜姿舞，逶迤唱新歌。
翠衣發華洛，回情一見過。

○ 子夜四時歌其十七春歌二十首/〔魏晉〕無名氏

明月照桂林，初花錦繡色。(一作「朝日照北林」)
誰能不相思，獨在機中織。

○ 子夜四時歌其十八春歌二十首/〔魏晉〕無名氏

崎嶇與時競，不復自顧慮。
春風振榮林，常恐華落去。

○ 子夜四時歌其十九春歌二十首/〔魏晉〕無名氏

思見春花月，含笑當道路。
逢儂多欲擿，可憐持自誤。

○ 子夜四時歌其二十春歌二十首/〔魏晉〕無名氏

自從別歡後，嘆音不絕響。
黃蘗向春生，苦心隨日長。

○ 子夜四時歌其一夏歌二十首/〔魏晉〕無名氏

高堂不作壁，招取四面風。
吹歡羅裳開，動儂含笑容。

○ 子夜四時歌其二夏歌二十首/〔魏晉〕無名氏

反覆華簟上，屏帳了不施。
郎君未可前，待我整容儀。

○ 子夜四時歌其三夏歌二十首/〔魏晉〕無名氏

開春初無歡，秋冬更增悽。
共戲炎暑月，還覺兩情諧。

○ 子夜四時歌其四夏歌二十首/〔魏晉〕無名氏

春別猶春戀，夏還情更久。
羅帳為誰褰，雙枕何時有。

○ 子夜四時歌其五夏歌二十首/〔魏晉〕無名氏

疊扇放牀上，企想遠風來。
輕袖拂華妝，窈窕登高臺。

○ 子夜四時歌其六夏歌二十首/〔魏晉〕無名氏

含桃已中食，郎贈合歡扇。
深感同心意，蘭室期相見。

○ 子夜四時歌其七夏歌二十首/〔魏晉〕無名氏

田蠶事已畢，思婦猶苦身。
當暑理絺服，持寄與行人。

○ 子夜四時歌其八夏歌二十首/〔魏晉〕無名氏

朝登涼臺上，夕宿蘭池裏。
乘風采芙蓉，夜夜得蓮子。

○ 子夜四時歌其九夏歌二十首/〔魏晉〕無名氏

暑盛靜無風，夏雲薄暮起。
攜手密葉下，浮瓜沈朱李。

○ 子夜四時歌其十夏歌二十首/〔魏晉〕無名氏

鬱蒸仲暑月，長嘯北湖邊。
芙蓉始結葉，拋豔未成蓮。

○ 子夜四時歌其十一夏歌二十首/〔魏晉〕無名氏

適見載青幡，三春已復傾。
林鵲改初調，林中夏蟬鳴。

○ 子夜四時歌其十二夏歌二十首/〔魏晉〕無名氏

春桃初發紅，惜色恐儂擿。
朱夏花落去，誰復相尋覓。

○ 子夜四時歌其十三夏歌二十首/〔魏晉〕無名氏

昔別春風起，今還夏雲浮。
路遙日月促，非是我淹留。

○ 子夜四時歌其十四夏歌二十首/〔魏晉〕無名氏

青荷蓋淥水，芙蓉葩紅鮮。
郎見欲采我，我心欲懷蓮。

○ 子夜四時歌其十五夏歌二十首/〔魏晉〕無名氏

四周芙蓉池，朱堂敞無壁。
珍簟鏤玉牀，繾綣任懷適。

○ 子夜四時歌其十六夏歌二十首/〔魏晉〕無名氏

赫赫盛陽月，無儂不握扇。
窈窕瑤臺女，冶游戲涼殿。

○ 子夜四時歌其十七夏歌二十首/〔魏晉〕無名氏

春傾桑葉盡，夏開蠶務畢。
晝夜理機絲，知欲早成匹。

○ 子夜四時歌其十八夏歌二十首/〔魏晉〕無名氏

情知三夏熱，今日偏獨甚。
香巾拂玉席，共郎登樓寢。

○ 子夜四時歌其十九夏歌二十首/〔魏晉〕無名氏

輕衣不重彩，飆風故不涼。
三伏何時過，許儂紅粉妝。

○ 子夜四時歌其二十夏歌二十首/〔魏晉〕無名氏

盛暑非游節，百慮相纏綿。
泛舟芙蓉湖，散思蓮子間。

○ 子夜四時歌其一秋歌十八首/〔魏晉〕無名氏

風清覺時涼，明月天色高。
佳人理寒服，萬結砧杵勞。

○ 子夜四時歌其二秋歌十八首/〔魏晉〕無名氏

清露凝如玉，涼風中夜發。
情人不還臥，冶遊步明月。

○ 子夜四時歌其三秋歌十八首/〔魏晉〕無名氏

鴻雁搴南去，乳燕指北飛。
征人難為思，願逐秋風歸。

○ 子夜四時歌其四秋歌十八首/〔魏晉〕無名氏

開窗秋月光，滅燭解羅裳。
含笑帷幌裏，舉體蘭蕙香。

○ 子夜四時歌其五秋歌十八首/〔魏晉〕無名氏

適憶三陽初，今已九秋暮。
追逐泰始樂，不覺華年度。

○ 子夜四時歌其六秋歌十八首/〔魏晉〕無名氏

飄飄初秋夕，明月耀秋輝。
握腕同游戲，庭含媚素歸。

○ 子夜四時歌其七秋歌十八首/〔魏晉〕無名氏

秋夜涼風起，天高星月明。
蘭房競妝飾，綺帳待雙情。

○ 子夜四時歌其八秋歌十八首/〔魏晉〕無名氏

涼風開窗寢，斜月垂光照。
中宵無人語，羅幌有雙笑。

○ 子夜四時歌其九秋歌十八首/〔魏晉〕無名氏

金風扇素節，玉露凝成霜。
登高去來雁，惆悵客心傷。

○ 子夜四時歌其十秋歌十八首/〔魏晉〕無名氏

草木不常榮，憔悴為秋霜。
今遇泰始世，年逢九春陽。

○ 子夜四時歌其十一秋歌十八首/〔魏晉〕無名氏

自從別歡來，何日不相思。
常恐秋葉零，無復蓮條時。

○ 子夜四時歌其十二秋歌十八首/〔魏晉〕無名氏

掘作九州池，盡是大宅裏。
處處種芙蓉，婉轉得蓮子。

○ 子夜四時歌其十三秋歌十八首/〔魏晉〕無名氏

初寒八九月，獨纏自絡絲。
寒衣尚未了，郎喚儂底為。

○ 子夜四時歌其十四秋歌十八首/〔魏晉〕無名氏

秋愛兩兩雁，春感雙雙燕。
蘭鷹接野雞，雉落誰當見。

○ 子夜四時歌其十五秋歌十八首/〔魏晉〕無名氏

仰頭看桐樹，桐花特可憐。
願天無霜雪，梧子解千年。

○ 子夜四時歌其十六秋歌十八首/〔魏晉〕無名氏

白露朝夕生，秋風淒長夜。
憶郎須寒服，乘月搗白素。

○ 子夜四時歌其十七秋歌十八首/〔魏晉〕無名氏

秋風入窗裏，羅帳起飄颺。
仰頭看明月，寄情千里光。

○ 子夜四時歌其十八秋歌十八首/〔魏晉〕無名氏

別在三陽初，望還九秋暮。
惡見東流水，終年不西顧。

○ 子夜四时歌其一冬歌十七首/〔魏晉〕无名氏

渊冰厚三尺，素雪覆千里。
我心如松柏，君情复何似。

○ 子夜四時歌其二冬歌十七首/〔魏晉〕无名氏

途澀無人行，冒寒往相覓。
若不信儂時，但看雪上迹。

○ 子夜四時歌其三冬歌十七首/〔魏晉〕无名氏

寒鳥依高樹，枯林鳴悲風。
為歡顦顇盡，那得好顏容。

○ 子夜四時歌其四冬歌十七首/〔魏晉〕無名氏

夜半冒霜來，見我輒怨唱。
懷冰暗中倚，已寒不蒙亮。

○ 子夜四時歌其五冬歌十七首/〔魏晉〕無名氏

躡履步荒林，蕭索悲人情。
一唱泰始樂，枯草銜花生。

○ 子夜四時歌其六冬歌十七首/〔魏晉〕無名氏

昔別春草綠，今還墀雪盈。
誰知相思老，玄鬢白髮生。

○ 子夜四時歌其七冬歌十七首/〔魏晉〕無名氏

寒雲浮天凝，積雪冰川波。
連山結玉巖，修庭振瓊柯。

○ 子夜四時歌其八冬歌十七首/〔魏晉〕無名氏

炭壚卻夜寒，重袍坐疊褥。
與郎對華榻，弦歌秉蘭燭。

○ 子夜四時歌其九冬歌十七首/〔魏晉〕無名氏

天寒歲欲暮，朔風舞飛雪。
懷人重衾寢，故有三夏熱。

○ 子夜四時歌其十冬歌十七首/〔魏晉〕無名氏

冬林葉落盡，逢春已復曜。
葵藿生谷底，傾心不蒙照。

○ 子夜四時歌其十一冬歌十七首/〔魏晉〕無名氏

朔風灑霰雨，綠池蓮水結。
願歡攘皓腕，共弄初落雪。

○ 子夜四時歌其十二冬歌十七首/〔魏晉〕無名氏

嚴霜白草木，寒風晝夜起。
感時為歡嘆，霜鬢不可視。

○ 子夜四時歌其十三冬歌十七首/〔魏晉〕無名氏

何處結同心，西陵柏樹下。
晃蕩無四壁，嚴霜凍殺我。

○ 子夜四時歌其十四冬歌十七首/〔魏晉〕無名氏

白雪停陰岡，丹華耀陽林。
何必絲與竹，山水有清音。

○ 子夜四時歌其十五冬歌十七首/〔魏晉〕無名氏

未嘗經辛苦，無故強相矜。
欲知千里寒，但看井水冰。

○ 子夜四時歌其十七冬歌十七首/〔魏晉〕無名氏

適見三陽日，寒蟬已復鳴。
感時為歡嘆，白髮綠鬢生。

○ 子夜變歌三首其一/〔魏晉〕無名氏

人傳歡負情，我自未嘗見。
三更開門去，始知子夜變。

○ 子夜變歌三首其二/〔魏晉〕無名氏

歲月如流邁，春盡秋已至。
熒熒條上花，零落何乃駛。

○ 子夜變歌三首其三/〔魏晉〕無名氏

歲月如流邁，行已及素秋。
蟋蟀吟堂前，惆悵使儂愁。

○ 上聲歌八首其一/〔魏晉〕無名氏

儂本是蕭草，持作蘭桂名。
芬芳頓交盛，感郎為上聲。

○ 上聲歌八首其二/〔魏晉〕無名氏

郎作上聲曲，柱促使弦哀。
譬如秋風急，觸遇傷儂懷。

○ 上聲歌八首其三/〔魏晉〕無名氏

初歌子夜曲，改調促鳴箏。
四座暫寂靜，聽我歌上聲。

○ 上聲歌八首其四/〔魏晉〕無名氏

三鼓染烏頭，聞鼓白門裏。
攬裳抱履走，保冥不輕紀。〔待考〕

○ 上聲歌八首其五/〔魏晉〕無名氏

三月寒暖適，楊柳可藏雀。
未言涕交零，如何見君隔。

○ 上聲歌八首其六/〔魏晉〕無名氏

新衫繡兩襠，迮著羅裙裏。
行步動微塵，羅裙隨風起。

○ 上聲歌八首其七/〔魏晉〕無名氏

裲襠與郎著，反繡持貯裏。
汗汙莫濺浣，持許相存在。

○ 上聲歌八首其八/〔魏晉〕無名氏

春月暖何太，生裙迮羅襪。
曖曖日欲冥，從儂門前過。

○ 歡聞歌/〔魏晉〕無名氏

遙遙天無柱，流漂萍無根。
單身如螢火，持底報郎恩。

○ 歡聞變歌六首其一/〔魏晉〕無名氏

金瓦九重牆，玉壁珊瑚柱。
中夜來相尋，喚歡聞不顧。

○ 歡聞變歌六首其二/〔魏晉〕無名氏

歡來不徐徐，陽窗都銳戶。
耶婆尚未眠，肝心如椎櫓。(一作「肝心如摧櫓」)

○ 歡聞變歌六首其三/〔魏晉〕無名氏

張罾不得魚，不櫓罾空歸。
君非鸕鷀鳥，底為守空池。

○ 歡聞變歌六首其四/〔魏晉〕無名氏

刻木作班鷦，有翅不能飛。
搖著帆檣上，望見千里磯。

○ 歡聞變歌六首其五/〔魏晉〕無名氏

鍥臂飲清血，牛羊持祭天。
沒命成灰土，終不罷相憐。

○ 歡聞變歌六首其六/〔魏晉〕無名氏

駛風何曜曜，帆上牛渚磯。
帆作繖子張，船如侶馬馳。

○ 前溪歌七首其一/〔魏晉〕無名氏

憂思出門倚，逢郎前溪度。
莫作流水心，引新都舍故。

○ 前溪歌七首其二/〔魏晉〕無名氏

為家不鑿井，擔瓶下前溪。
開穿亂漫下，但聞林鳥啼。

○ 前溪歌七首其三/〔魏晉〕無名氏

逍遙獨桑頭，北望東武亭。
黃瓜被山側，春風感郎情。

○ 前溪歌七首其四/〔魏晉〕無名氏

黃葛生爛熳，誰能斷葛根。
寧斷嬌兒乳，不斷郎殷勤。

○ 前溪歌七首其六/〔魏晉〕無名氏

逍遙獨桑頭，東北無廣親。
黃瓜是小草，春風何足嘆，憶汝涕交零。

○ 前溪歌七首其七/〔魏晉〕無名氏

前溪滄浪映，通波澄淥清。
聲弦傳不絕，千載寄汝名，永與天地并。

○ 阿子歌三首其一/〔魏晉〕無名氏

阿子復阿子，念汝好顏容。
風流世希有，窈窕無人雙。

○ 阿子歌三首其二/〔魏晉〕無名氏

春月故鴨啼，獨雄顛倒落。
工知悅弦死，故來相尋博。

○ 阿子歌三首其三/〔魏晉〕無名氏

野田草欲盡，東流水又暴。
念我雙飛鳧，飢渴常不飽。

○ 團扇郎六首其一/〔魏晉〕無名氏

七寶畫團扇，燦爛明月光。
餉郎卻暄暑，相憶莫相忘。

○ 團扇郎六首其三/〔魏晉〕無名氏

犢車薄不乘，步行耀玉顏。
逢儂都共語，起欲著夜半。

○ 團扇郎六首其四/〔魏晉〕無名氏

團扇薄不搖，窈窕搖蒲葵。
相憐中道罷，定是阿誰非。

○ 團扇郎六首其五/〔魏晉〕無名氏

御路薄不行，窈窕決橫塘。
團扇鄣白日，面作芙蓉光。

○ 團扇郎六首其六/〔魏晉〕無名氏

白練薄不著，趣欲著錦衣。
異色都言好，清白為誰施。

○ 七日夜女郎歌九首其一/〔魏晉〕無名氏

三春怨離泣，九秋欣期歌。
駕鸞行日時，月明濟長河。

○ 七日夜女郎歌九首其二/〔魏晉〕無名氏

長河起秋雲，漢渚風涼發。
含欣出霄路，可笑向明月。

○ 七日夜女郎歌九首其三/〔魏晉〕無名氏

金風起漢曲，素月明河邊。
七章未成匹，飛燕起長川。

○ 七日夜女郎歌九首其四/〔魏晉〕無名氏

春離隔寒暑，明秋暫一會。
兩嘆別日長，雙情若飢渴。(一作「雙情苦飢渴」)

○ 七日夜女郎歌九首其五/〔魏晉〕無名氏

婉孌不終夕，一別周年期。
桑蠶不作繭，晝夜長懸絲。

○ 七日夜女郎歌九首其六/〔魏晉〕無名氏

靈匹怨離處，索居隔長河。
玄雲不應雷，是儂啼嘆歌。

○ 七日夜女郎歌九首其七/〔魏晉〕無名氏

振玉下金階，拭眼矚星蘭。
惆悵登雲軺，悲恨兩情殫。

○ 七日夜女郎歌九首其八/〔魏晉〕無名氏

風驂不駕纓，翼人立中庭。
簫管且停吹，展我敘離情。

○ 七日夜女郎歌九首其九/〔魏晉〕無名氏

紫霞煙翠蓋，斜月照綺窗。
銜悲握離袂，易爾還年容。

○ 長史變歌三首其一/〔魏晉〕無名氏

出儂吳昌門，清水綠碧色。
徘徊戎馬間，求罷不能得。

○ 長史變歌三首其二/〔魏晉〕無名氏

日和狂風扇，心故清白節。
朱門前世榮，千載表忠烈。

○ 長史變歌三首其三/〔魏晉〕無名氏

朱桂結貞根，芬芳溢帝庭。
陵霜不改色，枝葉永流榮。

○ 黃生曲三首其一/〔魏晉〕無名氏

黃生無誠信，冥強將儂期。
通夕出門望，至晚竟不來。

○ 黃生曲三首其二/〔魏晉〕無名氏

崔子信桑條，餒去多餒還。
為歡復摧折，命生絲髮間。

○ 黃生曲三首其三/〔魏晉〕無名氏

松柏葉青蒨，石榴花葳蕤。
迮置前後事，歡今定憐誰。

○ 黃鵠曲四首其一/〔魏晉〕無名氏

黃鵠參天飛，半道鬱徘徊。
腹中車輪轉，君知思憶誰。

○ 黃鵠曲四首其二/〔魏晉〕無名氏

黃鵠參天飛，半道還哀鳴。
三年失群侶，生離傷人情。

○ 黃鵠曲四首其三/〔魏晉〕無名氏

黃鵠參天飛，凝翮爭風回。
高翔入玄闕，時復乘雲頹。

○ 黃鵠曲四首其四/〔魏晉〕無名氏

黃鵠參天飛，半道還後渚。
欲飛復不飛，悲鳴覓群侶。

○ 桃葉歌三首其一/〔魏晉〕無名氏

桃葉映花紅，無風自婀娜。
春花映何限，感郎獨采我。

○ 桃葉歌三首其二/〔魏晉〕無名氏

桃葉復桃葉，桃樹連桃根。
相憐兩樂事，獨使我殷勤。

○ 桃叶歌三首其三/〔魏晉〕無名氏

桃叶复桃叶，渡江不用楫。
但渡无所苦，我自来迎接。

○ 桃葉歌/〔魏晉〕無名氏

桃葉復桃葉，渡江不待櫓。
風波了無常，沒命江南渡。

○ 長樂佳七首其一/〔魏晉〕無名氏

小庭春映日，四角佩琳琅。
玉枕龍鬚席，郎瞑首何當。

○ 長樂佳七首其二/〔魏晉〕無名氏

雎鳩不集林，體潔好清流。
貞節曜奇世，長樂戲汀洲。

○ 長樂佳七首其三/〔魏晉〕無名氏

鴛鴦翻碧樹，皆以戲蘭渚。
寢食不相離，長莫過時許。

○ 長樂佳七首其四/〔魏晉〕無名氏

比翼交頸游。千載不相離。偕情欣歡。念長樂佳。

○ 長樂佳七首其五/〔魏晉〕無名氏

欲知長樂佳。中陵羅淑女。媚蘭雙情諧。

○ 長樂佳七首其六/〔魏晉〕無名氏

欲知長樂佳。中陵羅雎鳩。美死兩心齊。

○ 長樂佳七首其七/〔魏晉〕無名氏

欲知長樂佳。中陵羅背林。前溪長相隨。

○ 長樂佳/〔魏晉〕無名氏

紅羅復斗帳，四角垂珠璫。
玉枕龍鬚席，郎眠何處牀。

○ 歡好曲三首其一/〔魏晉〕無名氏

淑女總角時，喚作小姑子。
容豔初春花，人見誰不愛。

○ 歡好曲三首其二/〔魏晉〕無名氏

窈窕上頭歡，那得及破瓜。
但看脫葉蓮，何如芙蓉花。

○ 歡好曲三首其三/〔魏晉〕無名氏

逶迤總角年，華豔星間月。
遙見情傾處，不覺喉中噦。

○ 懊儂歌十四首其一/〔魏晉〕無名氏

絲布澀難縫，令儂十指穿。
黃牛細犢車，游戲出孟津。

○ 懊儂歌十四首其二/〔魏晉〕無名氏

江中白布帆，烏布禮中帷。
潭如陌上鼓，許是儂歡歸。

○ 懊儂歌十四首其三/〔魏晉〕無名氏

江陵去揚州，三千三百里。
已行一千三，所有二千在。

○ 懊儂歌十四首其四/〔魏晉〕無名氏

寡婦哭城頹，此情非虛假。
相樂不相得，抱恨黃泉下。

○ 懊儂歌十四首其五/〔魏晉〕無名氏

內心百際起，外形空殷勤。
既就頹城感，敢言浮花言。

○ 懊儂歌十四首其六/〔魏晉〕無名氏

我與歡相憐，約誓底言者。
常嘆負情人，郎今果成詐。

○ 懊儂歌十四首其七/〔魏晉〕無名氏

我有一所歡，安在深閣裏。
桐樹不結花，何有得梧子。

○ 懊儂歌十四首其九/〔魏晉〕無名氏

暫薄牛渚磯，歡不下廷板。
水深沾儂衣，白黑何在浣。

○ 懊儂歌十四首其十/〔魏晉〕無名氏

愛子好情懷，傾家料理亂。
攬裳未結帶，落托行人斷。

○ 懊儂歌十四首其十一/〔魏晉〕無名氏

月落天欲曙，能得幾時眠。
悽悽下牀去，儂病不能言。

○ 懊儂歌十四首其十二/〔魏晉〕無名氏

髮亂誰料理，託儂言相思。
還君華豔去，催送實情來。

○ 懊儂歌十四首其十三/〔魏晉〕無名氏

山頭草。歡少四面風。趨使儂顛倒。

○ 懊儂歌十四首其十四/〔魏晉〕無名氏

懊惱奈何許。夜聞家中論。不得儂與汝。

○ 神弦歌十一首其一宿阿曲/〔魏晉〕無名氏

蘇林開天門，趙尊閉地戶。
神靈亦道同，真官今來下。

○ 神弦歌十一首其二道君曲/〔魏晉〕無名氏

中庭有樹，自語梧桐，推枝布葉。

○ 神弦歌十一首其三聖郎曲/〔魏晉〕無名氏

左亦不佯佯，右亦不翼翼。
仙人在郎傍，玉女在郎側。
酒無沙糖味，為他通顏色。

○ 神弦歌十一首其四嬌女詩/〔魏晉〕無名氏

北游臨河海，遙望中菰菱。
芙蓉發盛華，淥水清且澄。
弦歌奏聲節，仿佛有餘音。
蹀躞越橋上，河水東西流。
上有神仙居，下有西流魚。
行不獨自去，三三兩兩俱。

○ 神弦歌十一首其五白石郎曲/〔魏晉〕無名氏

白石郎，臨江居，前導江伯後從魚。
積石如玉，列松如翠。
郎豔得絕，世無其二。

○ 神弦歌十一首其六青溪小姑曲/〔魏晉〕無名氏

開門白水，側近橋梁。
小姑所居，獨處無郎。

○ 神弦歌十一首其七湖就姑曲/〔魏晉〕無名氏

赤山湖就頭，孟陽二三月。
綠蔽賁荇藪，湖就赤山磯。
大姑大湖東，仲姑居湖西。

○ 神弦歌十一首其八姑恩曲/〔魏晉〕無名氏

明姑遵八風，蕃謁雲日中。
前導陸離獸，後從朱鳥麟鳳凰。
苕苕山頭柏，冬夏葉不衰。
獨當被天恩，枝葉華葳蕤。

○ 神弦歌十一首其九采蓮童曲/〔魏晉〕無名氏

泛舟采菱葉，過摘芙蓉花。
扣楫命童侶，齊聲采蓮歌。
東湖扶菰童，西湖采菱芰。
不持歌作樂，為持解愁思。

○ 神弦歌十一首其十明下童曲/〔魏晉〕無名氏

走馬上前阪，石子彈馬蹄。
不惜彈馬蹄，但惜馬上兒。
陳孔驕赭白，陸郎乘班騅。
徘徊射堂頭，望門不欲歸。

○ 神弦歌十一首其十一同生曲/〔魏晉〕無名氏

人生不滿百，常抱千歲憂。
早知人命促，秉燭夜行游。
歲月如流邁，行已及素秋。
蟋蟀鳴空堂，感悵令人憂。

○ 三洲歌其一/〔魏晉〕無名氏

送歡板橋灣，相待三山頭。
遙見千幅帆，知是逐風流。

○ 三洲歌其二/〔魏晉〕無名氏

風流不暫停，三山隱行舟。
願作比目魚，隨歡千里游。

○ 三洲歌其三/〔魏晉〕無名氏

湘東醽醁酒，廣州龍頭鐺。
玉樽金鏤椀，與郎雙杯行。

○ 采桑度其一/〔魏晉〕樂府

蠶生春三月，春桑正含綠。
女兒采春桑，歌吹當春曲。

○ 采桑度其二/〔魏晉〕無名氏

冶游采桑女，盡有芳春色。
姿容應春媚，粉黛不加飾。

○ 采桑度其三/〔魏晉〕樂府

繫條採春桑，採葉何紛紛。
採桑不裝鉤，牽壞紫羅裙。

○ 采桑度其四/〔魏晉〕無名氏

語歡稍養蠶，一頭養百塸。
奈當黑瘦盡，桑葉常不周。

○ 采桑度其五/〔魏晉〕無名氏

春月采桑時，林下與歡俱。
養蠶不滿百，那得羅繡襦。

○ 采桑度其六/〔魏晉〕樂府

采桑盛陽月，綠葉何翩翩。
攀條上樹表，牽壞紫羅裙。

○ 采桑度其七/〔魏晉〕無名氏

僞蠶化作繭，爛熳不成絲。
徒勞無所獲，養蠶持底為。

○ 江陵樂其一/〔魏晉〕無名氏

不復蹋踶人，踶地地欲穿。
盆隘歡繩斷，蹋壞絳羅裙。

○ 江陵樂其二/〔魏晉〕無名氏

不復出場戲，踶場生青草。
試作兩三回，踶場方就好。

○ 江陵樂其三/〔魏晉〕無名氏

陽春二三月，相將蹋百草。
逢人駐步看，揚聲皆言好。

○ 江陵樂其四/〔魏晉〕無名氏

暫出後園看，見花多憶子。
烏鳥雙雙飛，儂歡今何在。

○ 青陽度其一/〔魏晉〕無名氏

隱機倚不織，尋得爛熳絲。
成匹郎莫斷，憶儂經絞時。

○ 青陽度其二/〔魏晉〕無名氏

碧玉搗衣砧，七寶金蓮杵。
高舉徐徐下，輕搗只為汝。

○ 青陽度其三/〔魏晉〕無名氏

青荷蓋綠水，芙蓉披紅鮮。
下有并根藕，上生并頭蓮。

○ 來羅其一/〔魏晉〕無名氏

鬱金黃花標，下有同心草。
草生日已長，人生日就老。

○ 來羅其二/〔魏晉〕無名氏

君子防未然，莫近嫌疑邊。
瓜田不躡履，李下不正冠。

○ 來羅其三/〔魏晉〕無名氏

故人何怨新，切少必求多。
此事何足道，聽我歌來羅。

○ 來羅其四/〔魏晉〕無名氏

白頭不忍死，心愁皆敖然。
游戲泰始世，一日當千年。

○ 那呵灘其一/〔魏晉〕無名氏

我去只如還。終不在道邊。我若在道邊。良信寄書還。

○ 那呵灘其二/〔魏晉〕無名氏

沿江引百丈，一濡多一艇。
上水郎擔篙，何時至江陵。

○ 那呵灘其三/〔魏晉〕無名氏

江陵三千三，何足特作遠。
書疏數知聞，莫令信使斷。

○ 那呵灘其四/〔魏晉〕無名氏

聞歡下揚州，相送江津灣。
願得篙櫓折，交郎到頭還。

○ 那呵灘其五/〔魏晉〕無名氏

篙折當更覓，櫓折當更安。
各自是官人，那得到頭還。

○ 那呵灘其六/〔魏晉〕無名氏

百思纏中心，憔悴為所歡。
與子結終始，折約在金蘭。

○ 孟珠倚歌二曲其一/〔魏晉〕無名氏

人言孟珠富，信實金滿堂。
龍頭銜九花，玉釵明月璫。

○ 孟珠倚歌二曲其二/〔魏晉〕無名氏

陽春二三月，草與水同色。
攀條摘香花，言是歡氣息。

○ 孟珠八曲其一/〔魏晉〕無名氏

人言春復著，我言未渠央。
暫出後湖看，蒲菰如許長。

○ 孟珠八曲其二/〔魏晉〕無名氏

揚州石榴花，摘插雙襟中。
葳蕤當憶我，莫持豔他儂。

○ 孟珠八曲其三/〔魏晉〕無名氏

陽春二三月，草與水同色。
道逢游冶郎，恨不早相識。

○ 孟珠八曲其四/〔魏晉〕無名氏

望歡四五年，實情將懊惱。
願得無人處，回身與郎抱。

○ 孟珠八曲其五/〔魏晉〕無名氏

陽春二三月，正是養蠶時。
那得不相怨，其再許儂來。

○ 孟珠八曲其六/〔魏晉〕無名氏

將歡期三更，合冥歡如何。
走馬放蒼鷹，飛馳赴郎期。

○ 孟珠八曲其七/〔魏晉〕無名氏

適聞梅作花，花落已成子。
杜鵑繞林啼，思從心下起。

○ 孟珠八曲其八/〔魏晉〕無名氏

可憐景陽山，苕苕百尺樓。
上有明天子，麟鳳戲中州。

○ 翳樂三曲其一/〔魏晉〕無名氏

人生歡愛時，少年新得意。
一旦不相見，輒作煩冤思。

○ 翳樂三曲其二/〔魏晉〕無名氏

陽春二三月，相將舞翳樂。
曲曲隨時變，持許豔郎目。

○ 翳樂三曲其三/〔魏晉〕無名氏

人言揚州樂，揚州信自樂。
總角諸少年，歌舞自相逐。

○ 月節折楊柳歌十三首其一正月歌/〔魏晉〕無名氏

春風尚蕭條，去故來如新，苦心非一朝。折楊柳，愁思滿腹中，歷亂不可數。

○ 月節折楊柳歌十三首其二二月歌/〔魏晉〕無名氏

翩翩烏入鄉，道逢雙燕飛，勞君看三陽。折楊柳，寄言語儂歡，尋還不復久。

○ 月節折楊柳歌十三首其三三月歌/〔魏晉〕無名氏

泛舟臨曲池，仰頭看春花，杜鵑緯林啼。折楊柳，雙下俱徘徊，我與歡共取。

○ 月節折楊柳歌十三首其四四月歌/〔魏晉〕無名氏

芙蓉始懷蓮，何處覓同心，俱生世尊前。折楊柳，捻香散名花，志得長相取。

○ 月節折楊柳歌十三首其五五月歌/〔魏晉〕無名氏

菰生四五尺，素身為誰珍，盛年將可惜。折楊柳，作得九子糉，思想勞歡手。

○ 月節折楊柳歌十三首其六六月歌/〔魏晉〕無名氏

三伏熱如火，籠窗開北牖，與郎對榻坐。折楊柳，同塸貯蜜漿，不用水洗溴。

○ 月節折楊柳歌十三首其七七月歌/〔魏晉〕無名氏

織女游河邊，牽牛顧自嘆，一會復周年。折楊柳，攬結長命草，同心不相負。

○ 月節折楊柳歌十三首其八八月歌/〔魏晉〕無名氏

迎歡裁衣裳，日月如流水，白露凝庭霜。折楊柳，夜聞搗衣聲，窈窕誰家婦。

○ 月節折楊柳歌十三首其九九月歌/〔魏晉〕無名氏

甘菊吐黃花，非無杯觴用，當奈許寒何。折楊柳，授歡羅衣裳，含笑言不取。

○ 月節折楊柳歌十三首其十十月歌/〔魏晉〕無名氏

大樹轉蕭索，天陰不作雨，嚴霜半夜落。折楊柳，林中與松柏，歲寒不相負。

○ 月節折楊柳歌十三首其十一十一月歌/〔魏晉〕無名氏

素雪任風流，樹木轉枯悴，松柏無所憂。折楊柳，寒衣履薄冰，歡詎知儂否。

○ 月節折楊柳歌十三首其十二十二月歌/〔魏晉〕無名氏

天寒歲欲暮，春秋及冬夏，苦心停欲度。折楊柳，沈亂枕席間，纏綿不覺久。

○ 月節折楊柳歌十三首其十三閏月歌/〔魏晉〕無名氏

成閏暑與寒，春秋補小月，念子時無閒。折楊柳，陰陽推我去，那得有定主。

○ 西洲曲/〔魏晉〕無名氏

憶梅下西洲，折梅寄江北。
單衫杏子紅，雙鬢鴉雛色。
西洲在何處，兩槳橋頭渡。
日暮伯勞飛，風吹烏臼樹。
樹下即門前，門中露翠鈿。
開門郎不至，出門采紅蓮。
采蓮南塘秋，蓮花過人頭。
低頭弄蓮子，蓮子青如水。
置蓮懷袖中，蓮心徹底紅。
憶郎郎不至，仰首望飛鴻。
鴻飛滿西洲，望郎上青樓。
樓高望不見，盡日欄干頭。
欄干十二曲，垂手明如玉。
卷簾天自高，海水搖空綠。
海水夢悠悠，君愁我亦愁。
南風知我意，吹夢到西洲。

○ 長干曲/〔魏晉〕無名氏

逆浪故相邀，菱舟不怕搖。
妾家楊子住，便弄廣陵潮。

○ 休洗紅二首其一/〔魏晉〕無名氏

休洗紅。洗多紅色淡。不惜故縫衣。記得初按茜。人壽百年能幾何。後來新婦今為婆。

○ 休洗紅二首其二/〔魏晉〕無名氏

休洗紅。洗多紅在水。新紅裁作衣。舊紅番作裏。回黃轉綠無定期。世事返復君所知。

○ 雜詩/〔魏晉〕無名氏

玉釵色未分，衫輕似露腕。
舉袖欲障羞，回持理髮亂。

○ 吳趨行/〔魏晉〕無名氏

蠒滿蓋重簾，唯有遠相思。
藕葉清朝釧，何見早歸時。

○ 曲池歌/〔魏晉〕無名氏

曲池何淡澹，芙蓉蔽清源。
榮華盛壯時，見者誰不歡。
一朝光采落，見者不回顏。

○ 夢蓬萊四真人作詩四首其一石慶安作/〔魏晉〕無名氏

靈山造太霞，豎巖絕霄峰。
紫煙散神州，乘飆駕白龍。
相攜四賓人，東朝桑林公。
廣休年雖前，壯氣何蒙蒙。
實未下路讓，惟年以相崇。

○ 夢蓬萊四真人作詩四首其二張誘世作/〔魏晉〕無名氏

北游太漠外，來登蓬萊闕。
紫雲構靈宮，香煙何鬱鬱。
美哉洛廣休，久在論道位。
羅併真人坐，齊觀白龍邁。
離世四人用，何時共解帶。
有懷披襟友，欣欣高晨會。

○ 夢蓬萊四真人作詩四首其三許玉斧作/〔魏晉〕無名氏

游觀奇山峙，漱濯滄流清。
遙觀蓬萊間，屹屹衝霄冥。
五芝被絳巖，四階植琳瓊。
紛紛靈華散，晃晃煥神庭。
從容七覺外，任我攝天生。
自足方寸裏，何用白龍榮。

○ 夢蓬萊四真人作詩四首其四丁瑋寧作/〔魏晉〕無名氏

玄山構滄浪，金房映靈軒。
洛公挺奇尚，從容有無間。
形沈北寒宇，三神棲九天。
同寮相率往，推我高勝年。
弱冠石慶安，未肯崇尊賢。
嘲笑蓬萊公，呼此廣休前。
明公將何以，卻此少年翰。

○ 十月十五日右英夫人說詩令疏四首其一青童大君常吟詠/〔魏晉〕無名氏

欲植滅度根，當拔生死栽。
沈吟墮九泉，但坐惜形骸。

○ 十月十五日右英夫人說詩令疏四首其二太虛真人常吟詠/〔魏晉〕無名氏

觀神載形時，亦如車從馬。
車敗馬奔亡，牽連一時假。
哀世莫識此，但是惜風火。
種罪天網上，受毒地獄下。

○ 十月十五日右英夫人說詩令疏四首其三西域真人王君常吟詠/〔魏晉〕無名氏

形為渡神舟，薄岸當別去。
形非神常宅，神非形常載。
徘徊生死輪，但苦心猶豫。

○ 十月十五日右英夫人說詩令疏四首其四小有真人王君常吟詠/〔魏晉〕無名氏

失道從死津，三魂迷生道。
生生日已遠，死死日已早。
悲哉苦痛客，根華已顛倒。(一作「悲哉苦痛容」)
起就零落生，焉知反枯老。(一作「起就零落塵」)

○ 方諸宮東華上房靈妃歌曲/〔魏晉〕無名氏

紫桂植瑤園，朱華聲悽悽。
月宮生蕊淵，日中有瓊池。
左拔員靈曜，右掣丹霞暉。
流金煥絳庭，八景絕煙回。
綠蓋浮明朗，控節命太微。
鳳精童華顏，琳腴充長饑。
控晨揖太素，乘飆翔玉墀。
吐納六虛氣，玉嬪把巾隨。
彈璈南雲扇，香風鼓錦披。
叩商百獸舞，六天攝神威。
倏欻億萬椿，齡紀鬱巍巍。
小鮮未烹鼎，言我巖下悲。

○ 太微玄清左夫人北渟宮中歌曲其一/〔魏晉〕無名氏

鬱藹非真墟，太無為我館。
玄公豈有懷，縈蒙孤所難。
落鳳控紫霞，矯轡登晨岸。
寂寂無濠涯，暉暉空中觀。
隱芝秀鳳丘，逡巡瑤林畔。
龍胎嬰爾形，八瓊回素旦。
琅華繁玉宮，結葩凌巖粲。
鵬扇絕億嶺，拊翮扶霄翰。
西庭命長歌，雲璈乘虛彈。
八風纏綠宇，叢煙豁然散。
靈童擲流金，太微啓璧案。
三元折腰舞，紫皇揮袂贊。

○ 太微玄清左夫人北渟宮中歌曲其二/〔魏晉〕無名氏

朗朗扇景曜，曄曄長庚煥。
超軿聳明刃，下眄使我惋。
顧哀地仙輩，何為棲林澗。

○ 魏夫人與眾真吟詩二首其一興寧四年丙寅四月二十七日夜降楊羲家作/〔魏晉〕無名氏

玄感妙象外，和聲自相招。
靈雲鬱紫晨，蘭風扇綠軺。
上真宴瓊臺，邈為地仙標。
所期貴遠邁，故能秀穎翹。
玩彼八素翰，道成初不遼。
人事胡可豫，使爾形氣銷。

○ 魏夫人與眾真吟詩二首其二十二月一日夜南岳夫人作與許長史/〔魏晉〕無名氏

靈谷秀瀾縈，藏身棲巖京。
被褐均袞龍，帶索齊玉鳴。
形盤幽遼裏，擲神太霞庭。
霄上有陛賢，空中有真聲。
抑我曲晨飛，案此綠軒軿。
下觀八度內，俯嘆風塵縈。
解脫遺波浪，登此眇眇清。
擾競三津竭，奔馳割爾齡。(一作「憂竟三津竭」)

○ 南極王夫人詩/〔魏晉〕無名氏

林振須類感，雲蔚待龍吟。
玄數自相求，觸節皆有音。
飛軿出西華，總轡忽來尋。
八遐非無娛，同詠理自欽。
悼此四維內，百憂常在心。
俱遊北寒臺，神風開爾襟。

○ 辛玄子贈詩三首其一/〔魏晉〕無名氏

疇昔入冥鄉，順駕應靈招。
神隨空無散，炁與慶雲消。
形非明玉質，玄匠安能雕。
蹀足吟幽唱，仰手玩鳴條。
林室有逸歡，絕此軒外交。
遺景附圓曜，嘉音何寥寥。

○ 辛玄子贈詩三首其二/〔魏晉〕無名氏

寂通寄興感，玄炁攝動音。
高輪雖參差，萬仞故來尋。
蕭蕭研道子，合神契靈襟。
委順浪世化，心標窈窕林。
同期理外游，相與靜東岑。

○ 辛玄子贈詩三首其三/〔魏晉〕無名氏

命駕廣酆阿，逸迹幽冥鄉。
空中自有物，有中亦無常。
悟言有無際，相與會濠梁。
目擊玄解了，鬼神理自忘。

○ 紫微夫人授乞食公歌/〔魏晉〕無名氏

天庭發雙華，山源彰陰邪。
清晨按天馬，來詣太真家。
真人無那隱，又以滅百魔。

○ 南岳夫人授太上宮中歌/〔魏晉〕無名氏

手把八雲氣，英明守二童。
太真握明鏡，鑒合日月鋒。
雲儀拂高闕，開括泥丸宮。
萬響入百關，驕女坐玄房。
愈行愈鮮盛，英靈自爾通。

○ 大洞真經詩/〔魏晉〕無名氏

扶晨始暉生，紫雲映玄阿。
煥洞圓光蔚，晃朗濯耀羅。
眇眇靈景元，森灑空清華。
九天館玉賓，金房煙霄歌。

○ 八月十六日夕請靈真人授詩/〔魏晉〕無名氏

擬駕東岑人，停景招隱靜。
仁德乘波來，俱會三秀嶺。
靈芝信可食，使爾無終永。
吸真獻金漿，不待百丈井。

○ 西晉永嘉五年墓磚銘/〔魏晉〕無名氏

永嘉世，九州空。余吳土，盛且豐。

○ 西晉永嘉間墓磚銘/〔魏晉〕無名氏

永嘉中，天下災。但江南，皆康平。

○ 西晉永嘉磚銘/〔魏晉〕無名氏

永嘉世，九州荒。余廣州，平且康。

○ 西晉建興三年墓磚銘/〔魏晉〕無名氏

永嘉世，天下荒。余廣州，皆平康。

○ 南土人爲牡蠣語/〔魏晉〕無名氏

得合澗一蠣，雖不足豪，亦可以高。

○ 泡魚蒿豬諺/〔魏晉〕無名氏

朝爲泡魚，暮爲蒿豬。
朝爲懶婦，暮爲奔䱐。

○ 畫一歌/〔魏晉〕無名氏

蕭何為法，講若畫一。
曹參代之，守而勿失。
載其清靖，民以寧壹。

○ 鄭白渠歌/〔魏晉〕無名氏

田於何所，池陽谷口。
鄭國在前，白渠起後。
舉鍤如雲，決渠為雨。
水流竈下，魚跳入釜。
涇水一石，其泥數斗。
且溉且糞，長我禾黍。
衣食京師，憶萬之口。

○ 牢石歌/〔魏晉〕无名氏

牢邪石邪，五鹿客邪。
印何累累，绶若若邪。

○ 桓寬引語/〔魏晉〕無名氏

廚有腐肉，國有饑民。
廄有肥馬，路有餒人。

○ 淮南子引諺/〔魏晉〕無名氏

鳥窮則噣。獸窮則𧣈。人窮則詐。

○ 泛勝之引古語/〔魏晉〕無名氏

土長冒撅。陳根可拔。耕者急發。

○ 長安為王吉語/〔魏晉〕無名氏

東家有樹，王陽婦去。
東家棗完，去婦復還。

○ 東方為王匡廉丹語/〔魏晉〕無名氏

寧逢赤眉，不逢太師。
太師尚可，更始殺我。

○ 帝臨/〔魏晉〕無名氏

帝臨中壇，四方承宇。
繩繩意變，備得其所。
清和六合，制數以五。
海內安寧，興文匽武。
后土富媼，昭明三光。
穆穆優游，嘉服上黃。

○ 青陽鄒子樂/〔魏晉〕無名氏

青陽開動，根荄以遂。
膏潤并愛，跂行畢逮。
霆聲發榮，壧處頃聽。
枯槁復產，乃成厥命。
眾庶熙熙，施及夭胎。
群生啿啿，惟春之祺。

○ 朱明/〔魏晉〕無名氏

朱明盛長，甫與萬物。
桐生茂豫，靡有所詘。
敷華就實，既阜既昌。
登成甫田，百鬼迪嘗。
廣大建祀，肅雍不忘。
神若宥之，傳世無疆。

○ 西顥/〔魏晉〕無名氏

西顥沆碭，秋氣肅殺。
含秀垂穎，續舊不廢。
姦僞不萌，祅孽伏息。
隅辟越遠，四貉咸服。
既畏茲威，惟慕純德。
附而不驕，正心翊翊。

○ 玄冥/〔魏晉〕無名氏

玄冥陵陰，蟄蟲蓋藏。
草木零落，抵冬降霜。
易亂除邪，革正異俗。
兆民反本，抱素懷朴。
條理信義，望禮五嶽。
籍斂之時，掩收嘉穀。

○ 惟泰元/〔魏晉〕無名氏

惟泰元尊，媼神蕃釐。
經緯天地，作成四時。
精建日月，星辰度理。
陰陽五行，周而復始。
雲風雷電，降甘露雨。
百姓蕃滋，咸循厥緒。
繼統共勤，順皇之德。
鸞路龍鱗，罔不肸飾。
嘉籩列陳，庶幾宴享。
滅除凶災，烈騰八荒。
鐘鼓竽笙，雲舞翔翔。
招搖靈旗，九夷賓將。

○ 齊房/〔魏晉〕無名氏

齊房產草，九莖連葉。
宮童效異，披圖案諜。
玄氣之精，回復此都。
蔓蔓日茂，芝成靈華。

○ 后皇/〔魏晉〕無名氏

后皇嘉壇，立玄黃服。
物發冀州，兆蒙祉福。
沇沇四塞，徦狄合處。
經營萬意，咸遂厥宇。

○ 客示桓麟詩/〔魏晉〕無名氏

甘羅十二，楊烏九齡。
昔有二子，今則桓生。
參差等蹤，異世齊名。

○ 漁陽民為張堪歌/〔魏晉〕無名氏

桑無附枝，麥穗兩歧。
張君為政，樂不可支。

○ 臨淮吏人為宋暉歌/〔魏晉〕無名氏

彊直自遂，南陽朱季。
吏畏其威，民懷其惠。

○ 魏郡輿人歌/〔魏晉〕無名氏

我有枳棘，岑君伐之。
我有蟊賊，岑君遏之。
狗吠不驚，足下生蝥。
合脯鼓腹，焉知凶災。
我喜我生，獨于斯時。
美矣岑君，於戲休茲。

○ 順陽吏民為劉陶歌/〔魏晉〕無名氏

悒然不樂，思我劉君。
何時復來，安此下民。

○ 洛陽人為祝良歌/〔魏晉〕無名氏

天久不雨，烝民失所。
天王自出，祝令特苦。
精符感應，滂沱而下。

○ 六縣吏人為爰珍歌/〔魏晉〕無名氏

我有田疇，爰父殖置。
我有子弟，爰父教誨。

○ 恆農童謠/〔魏晉〕無名氏

君不我憂，人何以休。
不行界署，焉知人處。

○ 初平中長安謠/〔魏晉〕無名氏

頭白皓然，食不充糧。
裹衣蹇裳，當還故鄉。
聖王愍念，悉用補郎。
舍是布衣，被彼玄黃。

○ 漢末江淮間童謠/〔魏晉〕無名氏

大兵如市，人死如林。
持金易粟，粟貴於金。

○ 閻君謠/〔魏晉〕無名氏

閻君賦政，既明且昶。
去苛去碎，動以禮讓。

○ 蔣橫遘禍時童謠/〔魏晉〕無名氏

君用讒慝，忠烈是殛。
鬼怨神怒，妖氣充塞。

○ 班昭女誡引鄙諺/〔魏晉〕無名氏

生男如狼，猶恐其尫。
生女如鼠，猶恐其虎。

○ 王逸引諺/〔魏晉〕無名氏

政如冰霜，姦軌消亡。
威如雷霆，寇賊不生。

○ 時人為龐氏語/〔魏晉〕無名氏

廬里諸龐，鑿井得銅，買奴得翁。

○ 南陽為衛修陳茂語/〔魏晉〕無名氏

衛修有事，陳茂治之。
衛修無事，陳茂殺之。

○ 民為五門語/〔魏晉〕無名氏

苑中三公，館下二卿。
五門嚄嚄，但聞豚聲。

○ 古諺/〔魏晉〕無名氏

雖有神藥，不如少年。
雖有珠玉，不如金錢。

○ 時人為郭典語/〔魏晉〕無名氏

郭君圍塹，董將不許。
幾令狐狸，化為豺虎。
賴我郭君，不畏強禦。
轉機之間，敵為窮虜。
猗猗惠君，實完疆土。

○ 龍蛇歌/〔魏晉〕無名氏

有龍矯矯，遭天譴怒。
卷逃鱗甲，來遁於下。
志願不得，與蛇同伍。
龍蛇俱行，周遍山野。
龍遭饑餓，蛇割腓股。
龍得升天，安厥房產。
蛇獨抑摧，沈滯泥土。
仰天怨望，惆悵悲苦。
非樂龍伍，怪不盼顧。

○ 龍蛇歌附一/〔魏晉〕無名氏

有龍矯矯，而失其所。
有蛇從之，而啖其口。
龍既升雲，蛇獨泥處。

○ 龍蛇歌附二/〔魏晉〕無名氏

有龍矯矯，遭天譴怒。
三蛇從之，一蛇割股。
二蛇入國，厚蒙爵土。
餘有一蛇，棄於草莽。

○ 引聲歌/〔魏晉〕無名氏

天地之道，近在胸臆。
呼噏精神，以養九德。
渴不求飲，饑不索食。
避世守道，志潔如玉。
卿相之位，難可直當。
巖巖之石，幽而清涼。
枕塊寢處，樂在其央。
寒涼固回，可以久長。

○ 傷三貞詩/〔魏晉〕無名氏

間關黃鳥，爰集於樹。
窈窕淑女，是繡是黼。
惟彼繡黼，其心匪石。
嗟爾臨川，邈不可獲。

○ 風巴郡太守詩/〔魏晉〕無名氏

明明上天，下土是親。
帝選元后，求定安民。
孰可不念，禍福由人。
願君奉詔，惟德日新。

○ 郭輔碑歌/〔魏晉〕無名氏

寔惟先生，虢仲之裔。
盛德遺祀，休矣亦世。
孝友貞信，仁恕好惠。
直己自求，不欲榮勢。
綽綽令人，獲道之至。
篤生七子，鍾天之祉。
堂堂四俊，碩大婉敏。
娥娥三妃，行追大姒。
葉葉昆嗣，福祿茂止。
克昌厥後，身去烈在。
鐫石作歌，昭示萬祀。

○ 徐干引古人歌/〔魏晉〕無名氏

相彼玄鳥，止于陵阪。
仁道在近，求之無遠。

○ 徐州為王祥歌/〔魏晉〕無名氏

海沂之康，實賴王祥。
邦國不空，別駕之功。

○ 襄陽民為胡烈歌其一/〔魏晉〕無名氏

美哉明后，俊哲惟嶷。
陶廣乾坤，周孔是則。
文武播暢，威振遐域。

○ 襄陽民為胡烈歌其二/〔魏晉〕無名氏

譬春之陽，如冬之日。
耕者讓畔，百姓豐溢。
惟我胡父，恩惠難置。

○ 徐干引古語/〔魏晉〕無名氏

至德之貴，何往不遂。
至德之榮，何往不成。

○ 沮授引語/〔魏晉〕無名氏

一兔走衢，萬人逐之。
一人獲之，貪者悉止。

○ 軍中為盧洪趙達語/〔魏晉〕無名氏

不畏曹公，但畏盧洪。
盧洪尚可，趙達殺我。

○ 三郡民為應詹歌/〔魏晉〕無名氏

亂離既普，殆為灰朽。
僥幸之運，賴茲應后。
歲寒不凋，孤境獨守。
拯我塗炭，惠隆丘阜。
潤同江海，恩猶父母。

○ 吏為郭頤劉聰歌/〔魏晉〕無名氏

我有賢后。能任玄明。政理人殷。

○ 蜀民為許遜謠/〔魏晉〕無名氏

人無盜竊，吏無奸欺。
我君活人，病無能為。

○ 蜀人謠二首其一/〔魏晉〕無名氏

尚之所愛，非邪則佞。
尚之所憎，非忠則正。
富擬魯衛，家成市里。
貪如豺狼，無復極已。

○ 蜀人謠二首其二/〔魏晉〕無名氏

蜀賊尚可，羅尚殺我。
平西將軍，反更為禍。

○ 惠帝即位時兒童謠/〔魏晉〕無名氏

兩火沒地，哀哉秋蘭。
歸形街郵，終為人嘆。

○ 永熙中溫縣狂人書/〔魏晉〕無名氏

光光文長。以戟為牆。毒藥雖行。戟還自傷。

○ 南廣郡行人語/〔魏晉〕無名氏

猶溪赤水，盤蛇七曲。
盤羊烏櫳，氣與天通。
看都護泚，佇柱呼伊。
庲降賈子，左擔七里。

○ 袁淮引諺/〔魏晉〕無名氏

歲在申酉，乞漿得酒。
歲在辰巳，嫁妻賣子。

○ 時人為崔洪語/〔魏晉〕無名氏

叢生棘刺，來自博陵。
在南為鷂，在北為鷹。

○ 三秦記引諺/〔魏晉〕無名氏

心無憂患，不經二旬。
心若憂患，遠離三春。

○ 晉四廂樂歌其二正旦大會行禮歌四篇/〔魏晉〕荀勗

於皇元首，群生資始。
履端大享，敬御繁祉。(一作「敬御福祉」)
肆覲群后，爰及卿士。
欽順則元，允也天子。(一章)

明明天子，臨下有赫。
四表宅心，惠浹荒貊。
柔遠能邇，孔淑不逆。
來格祁祁，邦家是若。(二章)

光光邦國，天篤其祜。
丕顯哲命，顧柔三祖。
世德作求，奄有九土。
思我皇度，彝倫攸序。(三章)

惟祖惟宗，高朗緝熙。
對越在天，駿惠在茲。
聿求厥成，我皇崇之。
式固其猶，往敬用治。(四章)

○ 晉四廂樂歌其二正旦大會王公上壽酒歌一篇/〔魏晉〕荀勗

踐元辰，延顯融。
獻羽觴，祈令終。
我皇壽而隆，我皇茂而嵩。
本枝奮百世，休祚鍾聖躬。

○ 晉四廂樂歌其二食舉樂東西廂歌十二篇/〔魏晉〕荀勗

煌煌七曜，重明交暢。
我有嘉賓，是應是貺。
邦政既圖，接以大饗。
人之好我，式遵德讓。(一章)

賓之初筵，藹藹濟濟。
既朝乃宴，以洽百禮。
頒以位敘，或廷或陛。
登儐召叟，亦有兄弟。(一作「登儐台叟」)
胥子陪寮，憲茲度楷。
觀頤養正，降福孔偕。(二章)

昔我三后，大業是維。
今我聖皇，焜燿前暉。
奕世重規，明照九畿。
思輯用光，時罔有違。
陟禹之迹，莫不來威。
天被顯祿，福履是綏。(三章)

赫矣太祖，克廣明德。
廓開宇宙，正世立則。
變化不經，民無瑕慝。
創業垂統，兆我晉國。(四章)

列文伯考，時惟帝景。
夷險平亂，威而不猛。
御衡不迷，皇塗煥炳。
七德咸宣，其寧惟永。(五章)

猗歟盛歟，先皇聖文。
則天作孚，大哉為君。
慎徽五典，帝載是勤。
文武發揮，茂建嘉勳。
修己濟治，民用寧殷。
懷遠燭幽，玄教氛氳。
善世不伐，服事三分。
德博化隆，道昌無垠。(六章)

隆化洋洋，帝命溥將。
登我晉道，越惟聖皇。
龍飛革運，臨燾八荒。
睿哲欽明，配蹤虞唐。
封建厥福，駿發其祥。
三朝習吉，終然允臧。
其臧惟何，總彼萬方。
元侯列辟，四獄蕃王。
時見世享，率茲有常。
旅揖在庭，嘉客在堂。
宋衛既臻，陳留山陽。
我有賓使，觀國之光。
貢賢納計，獻璧奉璋。
保佑命之，申錫無疆。(七章)

振鷺于飛，鴻漸其翼。
京邑穆穆，四方是式。
無競惟人，王綱允敕。
君子來朝，言觀其極。(八章)

翼翼大君，民之攸暨。
信理天工，惠康不匱。
將遠不仁，訓以淳粹。
幽明有倫，俊乂在位。
九族既睦，庶邦順比。
開元布憲，四海鱗萃。
協時正統，殊塗同致。
厚德載物，靈心隆貴。
敷奏讜言，納以無諱。
樹之典象，誨之義類。
上教如風，下應如卉。
一人有慶，群萌以遂。
我后宴喜，令問不墜。(九章)

既宴既喜，翕是萬邦。
禮儀卒度，物有其容。
晰晰庭燎，喤喤鼓鐘。
笙磬詠德，萬舞象功。
八音克諧，俗易化從。
其和如樂，庶品時邕。(十章)

時邕斌斌，六合同塵。
往我祖宣，威靜殊鄰。
首定荊楚，遂平燕秦。
亹亹文皇，邁德流仁。
爰造草昧，應乾順民。
靈瑞告符，休徵響震。
天地弗違，以和神人。
既戡庸蜀，吳會是賓。
肅慎率職，楛矢來陳。
韓濊進樂，均協清鈞。
西旅獻獒，扶南效珍。
蠻裔重譯，玄齒文身。
我皇撫之，景命惟新。(十一章)

愔愔嘉會，有聞無聲。
清酤既奠，籩豆既馨。
禮充樂備，簫韶九成。
愷樂飲酒，酣而不盈。
率土歡豫，邦國以寧。
王猷允塞，萬載無傾。(十二章)

○ 王公上壽詩/〔魏晉〕張華

稱元慶，奉壽觴。后皇延遐祚，安樂撫萬方。

○ 正旦大會行禮詩/〔魏晉〕張華

於赫皇祖，迪哲齊聖。經緯大業，基天之命。克開洪緒，誕篤天慶。旁濟彝倫，仰齊七政。 烈烈景皇，克明克聦，靜封略，定勳功。成民立政，儀刑萬邦。式固崇軌，光紹前蹤。 允文烈考，濬哲應期。參德天地，比功四時。大亨以正，庶績咸熙。肇啟晉宇，遂登皇基。 明明我后，玄德通神。受終正位，協應天人。容民厚下，育物流仁。躋我王道，暉光日新。

○ 食舉東西廂樂詩/〔魏晉〕張華

 明明在上，丕顯厥繇。翼翼三壽，蕃后惟休。群生漸德，六合承流。三正元辰，朝慶鱗萃。華夏奉職貢，八荒覲殊類。黻冕充廣庭，鳴玉盈朝位。濟濟朝位，言觀其光。儀序既以時，禮文渙以彰。思皇享多祜，嘉樂永無央。九賓在庭，臚讚既通。升瑞奠贄，乃侯乃公。穆穆天尊，隆禮動容。履端承元吉，介福御萬邦。 朝享，上下咸雍。崇多儀，繁禮容。舞盛德，歌九功。揚芳烈，播休蹤。皇化洽，洞幽明。懷柔百神，輯祥禎。潛龍躍，雕虎仁。儀鳳鳥，屆游麟。枯蠹榮，竭泉流。菌芝茂，枳棘柔。和氣應，休徵滋。協靈符，彰帝期。綏宇宙，萬國和。昊天成命，賚皇家，賚皇家。世資聖哲，三后在天，啟鴻烈。啟鴻烈，隆王基。率土謳吟，欣戴于時。恒文示象，代氣著期。泰始開元，龍升在位。四隩同風，燮寧殊類。五韙來備，嘉生以遂。凝庶績，臻太康。申繁祉，胤無疆。本枝百世，繼緒不忘。繼緒不忘，休有烈光。永言配命，惟晉之祥。 聖明統世，篤皇仁。廣大配天地，順動若陶鈞。玄化參自然，至德通神明。清風暢八極，流澤被無垠。 於皇時晉，奕世齊聖。惟天降嘏，神祇保定。弘濟區夏，允集大命。有命既集，光帝猷。大明重耀，鑒六幽。聲教洋溢，惠滂流。惠滂流，移風俗。多士盈朝，賢俊比屋。敦世心，斲彫反素樸。反素樸，懷庶方。干戚舞階庭，疏狄說遐荒。扶南假重譯，肅慎襲衣裳。雲覆雨施，德洽無疆。旁作穆穆，仁化翔。 朝元日，賓王庭。承宸極，當盛明。衍和樂，竭祗誠。仰嘉惠，懷德馨。游淳風，泳淑清。協億兆，同歡榮。建皇極，統天位。運陰陽，御六氣。殷群生，成性類。王道浹，治功成。人倫序，俗化清。虔明祀，祗三靈。崇禮樂，式儀刑。慶元吉，宴三朝。播金石，詠泠簫。奏九夏，舞雲韶。邁德音，流英聲。八紘一，六合寧。六合寧，承聖明。王澤洽，道登隆。綏函夏，總華戎。齊德教，混殊風。混殊風，康萬國。崇夷簡，尚敦德。弘王度，表遐則。


○ 詩/〔魏晉〕無名氏

川崖惟平，其稼多黍。
旨酒嘉穀，可以養父。
野惟阜丘，彼稷多有。
嘉穀旨酒，可以養母。
惟月孟春，獺祭彼崖。
永言孝思，享祀孔嘉。
彼黍既潔，彼儀既澤。
蒸命良辰，祖考來格。
日月明明，亦惟其史。
誰能長生，不朽難獲。
惟德實實，富貴何常。
我思古人，令問令望。

○ 雲中詩/〔魏晉〕無名氏

相王沈醉，輕出教命。
捕賊千秋，干豫朝政。
王愷守常，國寶馳競。
荊州大度，散誕難名。
盛德之流，法護王甯。
仲堪仙民，特有言詠。
東山安道，執操高抗。
何不徵之，以為朝匠。

○ 苻堅時關隴人歌/〔魏晉〕無名氏

長安大街，夾樹楊槐。
下走朱輪，上有鸞棲。
英彥雲集，誨我萌黎。

○ 平原為太守索棱歌/〔魏晉〕無名氏

懿矣明守，庶績允釐。
剖符作宰，實獲民思。

○ 隴頭歌/〔魏晉〕無名氏

隴頭流水，流離四下。
念我行役，飄然曠野。
登高望遠，涕零雙墮。

○ 隴頭歌/〔魏晉〕無名氏

隴頭流水，鳴聲幽咽。
遙望秦川，肝腸斷絕。

○ 荊楚謠/〔魏晉〕無名氏

陶惟劍雄，像以神標。
雲翔泥宿，邈何遙遙。
可以誠致，難以力招。

○ 三峽謠/〔魏晉〕無名氏

朝發黃牛，暮宿黃牛。
三朝三暮，黃牛如故。

○ 時人世間梁氏兄弟語/〔魏晉〕無名氏

關東堂堂。二申兩房。未若二梁。環文綺章。

○ 時人為卑羅語/〔魏晉〕無名氏

卑羅鄙語，慧觀才錄。
都人繕寫，紙貴如玉。

○ 府君頌/〔魏晉〕無名氏

時惟府君，克清克明。
緝我荒土，人胥樂生。
願壽無疆，以享長齡。

○ 閭里為樓護歌/〔魏晉〕無名氏

五侯治喪樓君卿。

○ 劉聖公賓客醉歌/〔魏晉〕無名氏

朝亨兩都尉，遊徼後來，用調羹味。

○ 長沙人石虎謠/〔魏晉〕無名氏

石虎頭截。倉廩不闕。

○ 曹邱生引楚人諺/〔魏晉〕無名氏

得黃金百斤。不如得季布一諾。

○ 漢人引鄙語/〔魏晉〕無名氏

不知為吏。視已成事。

○ 桓寬引鄙語/〔魏晉〕無名氏

賢者容不辱。

○ 鄒陽引諺/〔魏晉〕無名氏

白頭如新，傾蓋如故。

○ 司馬相如引諺/〔魏晉〕無名氏

家累千金，坐不垂堂。

○ 司馬遷引諺/〔魏晉〕無名氏

桃李不言，下自成蹊。

○ 司馬遷引諺/〔魏晉〕無名氏

千金之子。不死於市。

○ 司馬遷引諺/〔魏晉〕無名氏

力田不如逢年，善仕不如遇合。

○ 司馬遷引鄙語/〔魏晉〕無名氏

尺有所短，寸有所長。

○ 褚先生引諺/〔魏晉〕無名氏

美女入室，惡女之仇。

○ 褚先生引諺/〔魏晉〕無名氏

相馬失之瘦，相士失之貧。

○ 劉向引諺/〔魏晉〕無名氏

誡無垢，思無辱。

○ 薛宣引鄙語/〔魏晉〕無名氏

苟改不親。煩苦傷恩。

○ 劉輔引里語/〔魏晉〕無名氏

腐木不可以為柱。卑人不可以為主。

○ 王嘉引里谚/〔魏晉〕无名氏

千人所指。无病而死。

○ 泛胜之引谚/〔魏晉〕无名氏

子欲富。黃金覆。

○ 時人為應曜語/〔魏晉〕無名氏

南山四皓。不如淮陽一老。

○ 關東為甯成號/〔魏晉〕無名氏

寧見乳虎。無值甯成之怒。

○ 長安為韓嫣語/〔魏晉〕無名氏

苦飢寒。逐彈丸。

○ 諸儒為朱雲語/〔魏晉〕無名氏

五鹿嶽嶽。朱雲折其角。

○ 世稱王貢語/〔魏晉〕無名氏

王陽在位，貢公彈冠。

○ 長安為蕭朱王貢語/〔魏晉〕無名氏

蕭朱結綬，王貢彈冠。

○ 吏民為趙張三王語/〔魏晉〕無名氏

前有趙張。後有三王。

○ 鄒魯諺/〔魏晉〕無名氏

遺子黃金滿籝。不如一經。

○ 京師為諸葛豐語/〔魏晉〕無名氏

間何闊。逢諸葛。

○ 諸儒為張禹語/〔魏晉〕無名氏

不欲為論。念張文。

○ 長安為谷永樓護號/〔魏晉〕無名氏

谷子雲筆札。樓君卿喉舌。

○ 時人為甄豐語/〔魏晉〕無名氏

夜半客。甄長伯。

○ 時人為王莽語/〔魏晉〕無名氏

莽頭禿。幘施屋。

○ 時人為蔣詡諺/〔魏晉〕無名氏

楚國二龔。不如杜陵蔣翁。

○ 時人為戴遵語/〔魏晉〕無名氏

關東大豪戴子高。

○ 桓譚引諺論巧習/〔魏晉〕無名氏

伏習象神。巧者不過習者之門。

○ 董少平歌/〔魏晉〕无名氏

枹鼓不鸣董少平。

○ 郭喬卿歌/〔魏晉〕無名氏

厥德仁明郭喬卿。中正朝廷上下平。

○ 鄉人為秦護歌/〔魏晉〕無名氏

冬無袴。有秦護。

○ 范史雲歌/〔魏晉〕無名氏

甑中生塵范史雲，釜中生魚范萊蕪。

○ 崔君歌/〔魏晉〕無名氏

𧫤治小序兮稼穡分。天賜我兮此崔君。

○ 後時蜀中童謠/〔魏晉〕無名氏

黃牛白腹。五銖當復。

○ 會稽童謠/〔魏晉〕無名氏

城上烏鳴哺父母。府中諸吏皆孝友。

○ 蜀郡童谣/〔魏晉〕无名氏

两日出。天兵戢。

○ 益都民為王忳謠/〔魏晉〕無名氏

信哉少林世為遇。飛被走馬與鬼語。

○ 桓帝時京都童謠/〔魏晉〕無名氏

游平賣印自有平，不辟豪賢及大姓。

○ 建安初荊州童謠/〔魏晉〕無名氏

八九年間始欲衰。至十三年無孑遺。

○ 京師為光祿茂才謠/〔魏晉〕無名氏

欲得不能。光祿茂才。

○ 商子華謠/〔魏晉〕無名氏

石里之勇商子華。暴虎見之藏爪牙。

○ 時人謠/〔魏晉〕無名氏

五侯之斗血成江。

○ 京師為唐約謠/〔魏晉〕無名氏

治身無嫌。唐仲謙。

○ 錫山古謠/〔魏晉〕無名氏

有錫兵。無錫寧。

○ 【諺語】光武述時人語/〔魏晉〕無名氏

關東觥觥。郭子橫。

○ 時人為郭況語/〔魏晉〕無名氏

洛陽多錢郭氏室。夜日晝星富無匹。

○ 時人為郭況語/〔魏晉〕無名氏

洛陽多錢。郭氏萬千。

○ 光武引諺/〔魏晉〕無名氏

貴易交，富易妻。

○ 宋弘引語/〔魏晉〕無名氏

貧賤之知不可忘。糟糠之妻不下堂。

○ 南陽為杜師語/〔魏晉〕無名氏

前有召父。後有杜母。

○ 時人為廉范語/〔魏晉〕無名氏

前有管鮑，後有慶廉。

○ 章帝引諺/〔魏晉〕無名氏

作舍道邊，三年不成。

○ 班固引諺論經方/〔魏晉〕無名氏

有病不治。常得中醫。

○ 虞詡引諺/〔魏晉〕無名氏

關西出將。關東出相。

○ 王符引諺論得賢/〔魏晉〕無名氏

一犬吠形。百犬吠聲。

○ 京師為黃香號/〔魏晉〕無名氏

天下無雙，江夏黃童。

○ 人為高慎語/〔魏晉〕無名氏

嶷然不語。名高孝甫。

○ 潁川為荀爽語/〔魏晉〕無名氏

荀氏八龍，慈明無雙。

○ 崔實引農家諺/〔魏晉〕無名氏

上火不落。下火滴沰。

○ 崔寔引里語/〔魏晉〕無名氏

一歲再赦，奴兒喑噁。

○ 李固引語/〔魏晉〕無名氏

善人在患。饑不及餐。

○ 益州長為尹就諺/〔魏晉〕無名氏

虜來尚可。尹來殺我。

○ 天下為賈彪語/〔魏晉〕無名氏

賈氏三虎。偉節最怒。

○ 應劭引俚語論正失/〔魏晉〕無名氏

狐欲渡河。無奈尾河。

○ 應劭引俚語論愆禮/〔魏晉〕無名氏

婦死腹悲。唯身知之。

○ 應劭引里語論日蝕/〔魏晉〕無名氏

不救蝕者，出行遇語。

○ 應劭引里語論主客/〔魏晉〕無名氏

越陌度阡，更為客主。

○ 應劭引里語論讞獄/〔魏晉〕無名氏

縣官漫漫。冤死者半。

○ 應劭引里語/〔魏晉〕無名氏

仕宦不止車生耳。

○ 應劭引語論正失/〔魏晉〕無名氏

金不可作。世不可度。

○ 民為二殽語/〔魏晉〕無名氏

東殽西殽。澠池所高。

○ 公沙六龍/〔魏晉〕無名氏

公沙六龍，天下無雙。

○ 時人為作奏語/〔魏晉〕無名氏

作奏雖工。宜去葛龔。

○ 高誘引諺論毁譽/〔魏晉〕無名氏

欲人不知。莫如不為。

○ 武陵人為黃氏兄弟諺/〔魏晉〕無名氏

天有冬夏，人有二黃。

○ 時人為楊氏四子語/〔魏晉〕無名氏

三苗不止。四珍復起。

○ 羊元引諺/〔魏晉〕無名氏

孤犢觸乳。驕子詈母。

○ 時人為桓典語/〔魏晉〕無名氏

行行且止。避驄御史。

○ 益都鄉里為柳宗語/〔魏晉〕無名氏

得黃金一笥。不如為柳伯騫所識。

○ 宣城為封使君語/〔魏晉〕無名氏

無作封使君。生來治民死食民。

○ 益都為任文公語/〔魏晉〕無名氏

任文公，智無雙。

○ 馬皇后引俗語/〔魏晉〕無名氏

時無赭，澆黃土。

○ 京師為袁成諺/〔魏晉〕無名氏

事不諧。詣文開。

○ 京師為張盤語/〔魏晉〕無名氏

聞清白。張子石。

○ 人為徐聞縣諺/〔魏晉〕無名氏

欲拔貧。詣徐聞。

○ 京師為鮑永鮑恢語/〔魏晉〕無名氏

貴戚斂手避二鮑。

○ 王符引諺論守邊/〔魏晉〕無名氏

痛不著身言忍之，錢不出家言與之。

○ 三府為朱震語/〔魏晉〕無名氏

車如雞棲馬如狗。疾惡如風朱伯厚。

○ 時人為貢舉語/〔魏晉〕無名氏

古人欲達勤誦經。今民圖官勉治生。

○ 趙岐引南陽舊語/〔魏晉〕無名氏

前隊大夫范仲公。鹽豉蒜果共一筩。

○ 考城為仇覽諺/〔魏晉〕無名氏

父母何在在我庭。化我鳲梟哺所生。

○ 華容女子獄中歌吟/〔魏晉〕無名氏

不意李立為貴人。

○ 闞駰引語/〔魏晉〕無名氏

仕宦不偶值冀部，幽冀之人鈍如椎。

○ 王符引諺論考績/〔魏晉〕無名氏

曲木惡直繩，重罰惡明證。

○ 時人為王符語/〔魏晉〕無名氏

徒見二千石。不如一縫掖。

○ 鄉里為雷義陳重語/〔魏晉〕無名氏

膠漆自謂堅，不如雷與陳。

○ 鄭玄引俗語/〔魏晉〕無名氏

隱疾難為醫。

○ 時人為呂布語/〔魏晉〕無名氏

人中有呂布。馬中有赤兔。

○ 關中為游殷諺/〔魏晉〕無名氏

生有知人之明。死有貴神之靈。

○ 京師為戴憑語/〔魏晉〕無名氏

解經不窮。戴侍中。

○ 京師為井丹語/〔魏晉〕無名氏

五經紛綸。井大春。

○ 時人為王君公語/〔魏晉〕無名氏

避世牆東。王君公。

○ 京師為楊政語/〔魏晉〕無名氏

說經鏗鏗。楊子行。

○ 京師為祁聖元號/〔魏晉〕無名氏

論難僠僠。祁聖元。

○ 壽春鄉里為召馴語/〔魏晉〕無名氏

德得恂恂。召伯春。

○ 時人為丁鴻語/〔魏晉〕無名氏

殿中無雙。丁孝公。

○ 京兆鄉里為馮豹語/〔魏晉〕無名氏

道德彬彬。馮仲文。

○ 諸儒為賈逵語/〔魏晉〕無名氏

問事不休。賈長頭。

○ 關中為魯丕語/〔魏晉〕無名氏

五經復興。魯叔陵。

○ 諸儒為楊震語/〔魏晉〕無名氏

關西孔子。楊伯起。

○ 時人為許慎語/〔魏晉〕無名氏

五經無雙。許叔重。

○ 京師為周舉語/〔魏晉〕無名氏

五經從橫。周宣光。

○ 時人為陳囂語/〔魏晉〕無名氏

關東說詩。陳君期。

○ 諸儒為劉愷語/〔魏晉〕無名氏

難經伉伉。劉太常。

○ 人為許晏諺/〔魏晉〕無名氏

殿上成群。許偉君。

○ 鄉里為茨充號/〔魏晉〕無名氏

一馬兩車。茨子河。

○ 時人為繆文雅語/〔魏晉〕無名氏

素車白馬。繆文雅。

○ 敦煌鄉人為曹全諺/〔魏晉〕無名氏

重親致歡。曹景完。

○ 列女引/〔魏晉〕無名氏

忠諫行兮正不邪，眾妾誇兮繼嗣多。

○ 長安中謠/〔魏晉〕無名氏

見乞兒與美酒。以免破屋之咎。

○ 里语/〔魏晉〕无名氏

年未半。枝不汗。

○ 李陵錄別詩二十一首其十五/〔魏晉〕無名氏

紅塵蔽天地，白日何冥冥。

○ 李陵录别詩二十一首其十六/〔魏晉〕無名氏

许由不洗耳。后世有何徵。

○ 古詩其一/〔魏晉〕无名氏

啼呼哭泣，如吹胡笳。

○ 古詩其二/〔魏晉〕无名氏

有客从南来，赠我一抱笔。

○ 古詩其四/〔魏晉〕无名氏

离家千里客，戚戚多思复。

○ 古詩其五/〔魏晉〕无名氏

日暮途且遠，游子悲故鄉。

○ 古遊仙詩/〔魏晉〕無名氏

帶我瓊瑤佩，漱我沆瀣漿。

○ 太和中京师歌/〔魏晉〕无名氏

其奈汝曹何。

○ 正始中時人謠/〔魏晉〕無名氏

何鄧丁。亂京城。

○ 嘉平中謠/〔魏晉〕無名氏

白馬素羈西南馳。其誰乘者朱虎騎。

○ 曹操引諺/〔魏晉〕無名氏

失晨之雞，思補更鳴。

○ 曹操引里諺/〔魏晉〕無名氏

讓禮一寸，得禮一尺。

○ 曹丕引里語/〔魏晉〕無名氏

家有敝帚，享之千金。

○ 曹丕引里語/〔魏晉〕無名氏

汝無自譽。觀汝作家書。

○ 曹植引諺/〔魏晉〕無名氏

相門有相。將門有將。

○ 王昶引諺/〔魏晉〕無名氏

救寒莫如重裘。止謗莫如自修。

○ 王昶引語/〔魏晉〕無名氏

如不知足。則失所欲。

○ 魚豢引諺/〔魏晉〕無名氏

貧不學儉，卑不學恭。

○ 曹冏引語/〔魏晉〕無名氏

百足之蟲，至死不僵。

○ 林恕引諺/〔魏晉〕無名氏

使口如鼻，至老不失。

○ 軍中為典韋語/〔魏晉〕無名氏

帳下壯士有典君。手把雙戟八十斤。

○ 軍中為徐晃語/〔魏晉〕無名氏

不得餉。屬徐晃。

○ 時人為曹洪駿馬諺/〔魏晉〕無名氏

憑空虛躍。曹家白鶴。

○ 眾人為賈洪嚴危語/〔魏晉〕無名氏

州中曄曄賈叔業，辨論洶洶嚴文通。

○ 時人稱邢顒語/〔魏晉〕無名氏

德行堂堂邢子昂。

○ 京師為鄧颺語/〔魏晉〕無名氏

以官易富鄧玄茂。

○ 時人為陳群陳泰語/〔魏晉〕無名氏

公慚卿，卿慚長。

○ 博昌人為蔣任二姓語/〔魏晉〕無名氏

蔣氏翁。任氏童。

○ 時人為楊阿若號/〔魏晉〕無名氏

東市相斫楊阿若。西市相斫楊阿若。

○ 時人為張氏兄弟語/〔魏晉〕無名氏

張氏十龍。儒雅溫恭。

○ 時人為張飛玉追馬歌/〔魏晉〕無名氏

人中有張飛。馬中有玉追。

○ 襄陽鄉里為諸葛亮諺/〔魏晉〕無名氏

莫作孔明擇婦。止得阿承醜女。

○ 襄陽鄉里為馬良諺/〔魏晉〕無名氏

馬氏五常。白眉最良。

○ 鄉里為李嚴諺/〔魏晉〕無名氏

難可狎。李鱗甲。

○ 譙周引諺/〔魏晉〕無名氏

射幸數跌。不如審發。

○ 時人語/〔魏晉〕無名氏

前有何句。後有張廖。

○ 百姓諺/〔魏晉〕無名氏

死諸葛走生仲達。

○ 時人為劉巴語/〔魏晉〕無名氏

生居三湘頭，死葬三湘尾。

○ 諸葛亮引語論光武/〔魏晉〕無名氏

曲突徙薪為彼人，焦頭爛額為上客。

○ 時人為周瑜謠/〔魏晉〕無名氏

曲有誤。周郎顧。

○ 黃龍中童謠/〔魏晉〕無名氏

行白者君。追汝句驪馬。

○ 建衡中壽春童謠/〔魏晉〕無名氏

吳天子，當西上。

○ 廣陵諺/〔魏晉〕無名氏

解結理煩。我國陸君。

○ 時人為殷禮語/〔魏晉〕無名氏

奇才強記殷往嗣。

○ 永安中南郡兒語/〔魏晉〕無名氏

三公鉏。司馬如。

○ 諸葛恪引里語/〔魏晉〕無名氏

明鏡所以照形，古事所以知今。

○ 南土為杜預歌/〔魏晉〕無名氏

後世無叛由杜翁。孰識智名與勇功。

○ 泰始中童謠/〔魏晉〕無名氏

宮中大馬幾作驢。大石壓之不得舒。

○ 軍中謠/〔魏晉〕無名氏

以計代戰。一當萬。

○ 趙王倫為亂時謠/〔魏晉〕無名氏

金章滿箱。尚不可長。

○ 元康中童謠/〔魏晉〕無名氏

屠蘇鄣日覆兩耳。當見瞎兒作天子。

○ 惠帝元康中京洛童謠二首其二/〔魏晉〕無名氏

城東馬子莫嚨哅。比至來年纏汝鬉。

○ 惠帝大安中童謠/〔魏晉〕無名氏

五馬浮渡江，一馬化為龍。

○ 著布謠/〔魏晉〕無名氏

著布袙腹。為齊持服。

○ 洛下謠/〔魏晉〕無名氏

草木萌牙殺長沙。

○ 惠帝時洛陽童謠/〔魏晉〕無名氏

鄴中女子莫千妖。前至三月抱胡腰。

○ 懷帝永嘉初童謠/〔魏晉〕無名氏

洛中大鼠長尺二。若不早去天狗至。

○ 苟晞將破汲桑詩謠/〔魏晉〕無名氏

元超兄弟大洛度。上桑打椹為苟作。

○ 王彭祖謠/〔魏晉〕無名氏

幽州城門似藏戶。中有伏尸王彭祖。

○ 北州為朱碩棘嵩謠/〔魏晉〕無名氏

府中赫赫朱邱伯，十囊五囊入棗郎。

○ 愍帝初童谣/〔魏晉〕无名氏

天子何在。豆田中。

○ 愍帝初童謠/〔魏晉〕無名氏

天子在何許，近在豆田中。

○ 西土謠/〔魏晉〕無名氏

手莫頭。圖涼州。

○ 臨水人為張樓謠/〔魏晉〕無名氏

陽平張樓頭如箱。見人切齒劇虎狼。

○ 䱥魚諺/〔魏晉〕無名氏

寧去累世宅。不去䱥魚額。

○ 陸機引齊人諺/〔魏晉〕無名氏

上山斫檀。挈榼先殫。

○ 陸機引遼東鄉語/〔魏晉〕無名氏

居就糧。梁水魴。

○ 陸機引里語/〔魏晉〕無名氏

網魚得鱮。不如啖茹。

○ 陸機引里語/〔魏晉〕無名氏

趣織鳴。懶婦驚。

○ 楊濟引諺/〔魏晉〕無名氏

生子凝，了官事。

○ 成公綏引諺/〔魏晉〕無名氏

錢無耳。何可誾使。

○ 魯褒引諺/〔魏晉〕無名氏

錢無耳。可使鬼。

○ 陸士衡引俗語/〔魏晉〕無名氏

金馬門外聚群賢。銅駝陌上集少年。

○ 楊泉引里語/〔魏晉〕無名氏

能理亂絲。乃可讀詩。

○ 時人為石苞語/〔魏晉〕無名氏

石仲容，姣無雙。

○ 時人為羊祜語/〔魏晉〕無名氏

二王當國。羊公無德。

○ 時人為杜預號/〔魏晉〕無名氏

杜武庫言，無所不有。

○ 京師為劉輿劉琨語/〔魏晉〕無名氏

洛中奕奕。慶孫越石。

○ 時人歐陽建語/〔魏晉〕無名氏

渤海赫赫。歐陽堅石。

○ 時人為衛玠王澄語/〔魏晉〕無名氏

衛玠談道。平子絕倒。

○ 時人為樂廣衛玠語/〔魏晉〕無名氏

婦翁冰清，女婿玉潤。

○ 時人為二陸三張語/〔魏晉〕無名氏

二陸入洛，三張減價。

○ 蜀民為何隨語/〔魏晉〕無名氏

安漢吏取糧。令為之償。

○ 時人為裴秀語/〔魏晉〕無名氏

後進領袖。有裴秀。

○ 時人為謝鯤語/〔魏晉〕無名氏

任達不已。幼輿折齒。

○ 時人為劉頌語/〔魏晉〕無名氏

雷蔣谷魯。劉為最祖。

○ 世為卞氏語/〔魏晉〕無名氏

卞氏六龍，玄仁無雙。

○ 襄陽里人為龐煥語/〔魏晉〕無名氏

我家池裏，龍種來歸。

○ 三魏為劉毅語/〔魏晉〕無名氏

但聞劉功曹，不聞杜府君。

○ 洛中為劉氏兄弟語/〔魏晉〕無名氏

洛中雅雅。有三嘏。

○ 洛中為荀闓語/〔魏晉〕無名氏

洛中英英。荀道明。

○ 洛中為馮蓀語/〔魏晉〕無名氏

洛中錚錚。馮惠卿。

○ 時人為江統語/〔魏晉〕無名氏

嶷然稀言。江應元。

○ 時人為趙王倫諺/〔魏晉〕無名氏

貂不足。狗尾續。

○ 時人為王氏語/〔魏晉〕無名氏

王與馬。共天下。

○ 時人為鄧攸語/〔魏晉〕無名氏

天道無知。使鄧伯道無兒。

○ 陳武引里語/〔魏晉〕無名氏

都亭鼠。數聞長者語。

○ 時人為權翼苻雅語/〔魏晉〕無名氏

不為權翼富，寧作苻雅貧。

○ 秦雍為辛氏語/〔魏晉〕無名氏

五龍一門。金友玉昆。

○ 宣城民為陶汪歌/〔魏晉〕無名氏

人當勤學得主簿。誰使為之陶明府。

○ 升平中童歌/〔魏晉〕无名氏

阿子汝闻不。

○ 升平末民歌/〔魏晉〕无名氏

白门廉。宮庭廉。

○ 荊州百姓歌/〔魏晉〕無名氏

黃曇英。揚州大佛來上明。

○ 苻堅時長安為慕容沖歌/〔魏晉〕無名氏

一雌復一雄。雙飛入紫宮。

○ 巴東三峽歌二首其一/〔魏晉〕無名氏

巴東三峽巫峽長。猿鳴三聲淚沾裳。

○ 巴東三峽歌二首其二/〔魏晉〕無名氏

巴東三峽猿鳴悲。猿鳴三聲淚沾衣。

○ 巴東三峽歌/〔魏晉〕無名氏

灘頭白勃堅相持。倏忽淪沒別無期。

○ 閭里為消腸酒歌/〔魏晉〕無名氏

寧得醇酒消腸。不與日月齊光。

○ 咸康二年童謠/〔魏晉〕無名氏

麥入土。殺石虎。

○ 成帝末童謠/〔魏晉〕無名氏

磕磕何隆隆。駕車入梓宮。

○ 太和末童謠/〔魏晉〕無名氏

犁牛耕御路，白門種小麥。

○ 京口民間謠二首其一/〔魏晉〕無名氏

黃頭小人欲作賊。阿公在城下指縛得。

○ 京口民間謠二首其二/〔魏晉〕無名氏

黃頭小人欲作亂。賴得金刀作蕃扞。

○ 洪水谣/〔魏晉〕无名氏

雨若不止。洪水必起。

○ 隴上童謠/〔魏晉〕無名氏

十斗二升沙。誰為王擢家。

○ 苻堅時長安謠/〔魏晉〕無名氏

鳳凰鳳凰止阿房。

○ 苻堅時童謠/〔魏晉〕無名氏

河水清復清。苻詔死新城。

○ 苻堅時童謠/〔魏晉〕無名氏

魚羊田斗當滅秦。

○ 苻堅時長安謠/〔魏晉〕無名氏

長鞘馬鞭擊左股。太歲南行當復虜。

○ 長安民謠/〔魏晉〕無名氏

堅入五將山長得。

○ 苻堅國中謠/〔魏晉〕無名氏

誰謂爾堅。石打碎。

○ 安帝元興初童謠/〔魏晉〕無名氏

草生及馬腹。烏啄桓玄目。

○ 安帝元興初童謠/〔魏晉〕無名氏

征鍾落地桓迸走。

○ 安帝義熙初童謠/〔魏晉〕無名氏

官家養蘆化成荻。蘆生不止自成積。

○ 義熙中童謠/〔魏晉〕無名氏

長作掃箒樞作杷。掃除洛中迎琅琊。

○ 葛洪引諺/〔魏晉〕無名氏

太華之下。白骨狼藉。

○ 葛洪引諺/〔魏晉〕無名氏

書三寫。魚成魯帝成虎。

○ 干寶引語/〔魏晉〕無名氏

宗定伯賣鬼，得錢千五百。

○ 時人為習主簿語/〔魏晉〕無名氏

徒三十年看儒書，不如一詣習主簿。

○ 時人為王廙語/〔魏晉〕無名氏

王廙飛白，右軍之亞。

○ 時人為王珉王珣語/〔魏晉〕無名氏

法護非不佳，僧彌難為兄。

○ 時人為李始語/〔魏晉〕無名氏

欲養老。屬太保。

○ 長安為苻堅語/〔魏晉〕無名氏

欲得必存。當舉煙。

○ 南燕人為公孫氏語/〔魏晉〕無名氏

欲得侯。事五樓。

○ 釋道安引諺/〔魏晉〕無名氏

紫實昧朱，狂斯濫哲。

○ 時人為釋道安語/〔魏晉〕無名氏

漆道人。驚四鄰。

○ 東山諺/〔魏晉〕無名氏

深量深思。林談識記。

○ 王子年引世語/〔魏晉〕無名氏

青鸐鳴。時太平。

○ 女兒子其一/〔魏晉〕無名氏

巴東三峽猿鳴悲。夜鳴三聲淚沾衣。

○ 女兒子其二/〔魏晉〕無名氏

我欲上蜀蜀水難。蹋蹀珂頭腰環環。

○ 諺謠/〔魏晉〕無名氏

楊君大安，董真命神。

○ 內經真諺/〔魏晉〕無名氏

子欲夜書。當修常居。

○ 太平酒諺/〔魏晉〕無名氏

欲得長生。飲太平。

○ 西晉永嘉五年墓磚銘/〔魏晉〕無名氏

子孫昌，皆侯王。

○ 西晉永嘉磚銘/〔魏晉〕無名氏

子孫千億，皆壽萬年。

○ 西晉永嘉磚銘/〔魏晉〕無名氏

永嘉世，九州禮。

○ 西晉永嘉六年磚銘/〔魏晉〕無名氏

宜公侯，壽百年。

○ 東晉泰寧三年墓磚銘/〔魏晉〕無名氏

吉且陽，宜侯王。

○ 颶風諺/〔魏晉〕無名氏

朝三暮七，晝不過一。

○ 楊桃諺/〔魏晉〕無名氏

楊桃無蹙，一歲二熟。

○ 古樂府/〔魏晉〕無名氏

蘭草自然香，生于大道旁。
腰鎌八九月，俱在束薪中。

○ 吳歌曲/〔魏晉〕无名氏

仙人赍持何等。前谒海童。

○ 子夜歌四十二首其一/〔魏晉〕無名氏

落日出前門，瞻矚見子度。
冶容多姿鬢，芳香已盈路。

○ 子夜歌四十二首其二/〔魏晉〕無名氏

芳是香所為，冶容不敢當。
天不奪人願，故使儂見郎。

○ 子夜歌四十二首其三/〔魏晉〕無名氏

宿昔不梳頭，絲髮被兩肩。
婉伸郎膝上，何處不可憐。

○ 子夜歌四十二首其四/〔魏晉〕無名氏

自從別歡來，奩器了不開。
頭亂不敢理，粉拂生黃衣。

○ 子夜歌四十二首其五/〔魏晉〕無名氏

崎嶇相怨慕，始獲風雲通。
玉林語石闕，悲思兩心同。

○ 子夜歌四十二首其六/〔魏晉〕無名氏

見娘善容媚，願得結金蘭。
空織無經緯，求區理自難。

○ 子夜歌四十二首其七/〔魏晉〕無名氏

始欲識郎時，兩心望如一。
理絲入殘機，何悟不成匹。

○ 子夜歌四十二首其八/〔魏晉〕無名氏

前絲斷纏綿，意欲結交情。
春蠶易感化，絲子已復生。

○ 子夜歌四十二首其九/〔魏晉〕無名氏

執手與歡别，合會在何時。(一作「今日已歡別」)
明燈照空局，悠然未有期。

○ 子夜歌四十二首其十/〔魏晉〕無名氏

自從別郎來，何日不咨嗟。
黃蘗鬱成林，當奈苦心多。

○ 子夜歌四十二首其十一/〔魏晉〕無名氏

高山種芙蓉，復經黃蘗塢。
果得一蓮時，流離嬰辛苦。

○ 子夜歌四十二首其十二/〔魏晉〕無名氏

朝思出前門，暮思還後渚。
語笑向誰道，腹中陰憶汝。

○ 子夜歌四十二首其十三/〔魏晉〕無名氏

攬枕北窗臥，郎來就儂嬉。
小喜多唐突，相憐能幾時。

○ 子夜歌四十二首其十四/〔魏晉〕無名氏

駐箸不能食，蹇蹇步闈裏。
投瓊著局上，終日走博子。

○ 子夜歌四十二首其十五/〔魏晉〕無名氏

郎為傍人取，負儂非一事。
摛門不安橫，無復相關意。

○ 子夜歌四十二首其十六/〔魏晉〕無名氏

年少當及時，蹉跎日就老。
若不信儂語，但看霜下草。

○ 子夜歌四十二首其十七/〔魏晉〕無名氏

綠攬迮題錦，雙裙今復開。
已許腰中帶，誰共解羅衣。

○ 子夜歌四十二首其十八/〔魏晉〕無名氏

常慮有貳意，歡今果不齊。
枯魚就濁水，長與清流乖。

○ 子夜歌四十二首其十九/〔魏晉〕無名氏

歡愁儂亦慘，郎笑我便喜。
不見連理樹，異根同條起。

○ 子夜歌四十二首其二十/〔魏晉〕無名氏

感歡初殷勤，歎子後遼落。
打金側瑇瑁，外豔裏懷薄。

○ 子夜歌四十二首其二十一/〔魏晉〕無名氏

別後涕流連，相思情悲滿。
憶子腹糜爛，肝腸尺寸斷。

○ 子夜歌四十二首其二十二/〔魏晉〕無名氏

道近不得數，遂致盛寒違。
不見東流水，何時復西歸。

○ 子夜歌四十二首其二十三/〔魏晉〕無名氏

誰能思不歌，誰能饑不食。
日冥當戶倚，惆悵底不憶。

○ 子夜歌四十二首其二十四/〔魏晉〕無名氏

攬裙未結帶，約眉出前窗。
羅裳易飄颺，小開罵春風。

○ 子夜歌四十二首其二十五/〔魏晉〕無名氏

舉酒待相勸，酒還杯亦空。
願因微觴會，心感色亦同。

○ 子夜歌四十二首其二十六/〔魏晉〕無名氏

夜覺百思纏，憂嘆涕流襟。
徒懷傾筐情，郎誰明儂心。

○ 子夜歌四十二首其二十七/〔魏晉〕無名氏

儂年不及時，其於作乖離。
素不知浮萍，轉動春風移。

○ 子夜歌四十二首其二十八/〔魏晉〕無名氏

夜長不得眠，轉側聽更鼓。
無故歡相逢，使儂肝腸苦。

○ 子夜歌四十二首其二十九/〔魏晉〕無名氏

歡從何處來，端然有憂色。
三喚不一應，有何比松柏。

○ 子夜歌四十二首其三十/〔魏晉〕無名氏

念愛情慊慊，傾倒無所惜。
重簾持自鄣，誰知許厚薄。

○ 子夜歌四十二首其三十一/〔魏晉〕無名氏

氣清明月朗，夜與君共嬉。
郎歌妙意曲，儂亦吐芳詞。

○ 子夜歌四十二首其三十二/〔魏晉〕無名氏

驚風急素柯，白日漸微濛。
郎懷幽閨性，儂亦恃春容。

○ 子夜歌四十二首其三十三/〔魏晉〕無名氏

夜長不得眠，明月何灼灼。
想聞散喚聲，虛應空中諾。

○ 子夜歌四十二首其三十四/〔魏晉〕無名氏

人各既疇匹，我志獨乖違。
風吹冬簾起，許時寒薄飛。

○ 子夜歌四十二首其三十五/〔魏晉〕無名氏

我念歡的的，子行由豫情。
霧露隱芙蓉，見蓮不分明。

○ 子夜歌四十二首其三十六/〔魏晉〕無名氏

儂作北辰星，千年無轉移。
歡行白日心，朝東暮還西。

○ 子夜歌四十二首其三十七/〔魏晉〕無名氏

憐歡好情懷，移居作鄉里。
桐樹生門前，出入見梧子。

○ 子夜歌四十二首其三十八/〔魏晉〕無名氏

遣信歡不來，自往復不出。
金銅作芙蓉，蓮子何能實。(一作「金桐作芙蓉」)

○ 子夜歌四十二首其三十九/〔魏晉〕無名氏

初時非不密，其後日不如。
回頭批櫛脫，轉覺薄志疏。

○ 子夜歌四十二首其四十/〔魏晉〕無名氏

寢食不相忘，同坐復俱起。
玉藕金芙蓉，無稱我蓮子。

○ 子夜歌四十二首其四十二/〔魏晉〕無名氏

朝日照綺錢，光風動紈素。
巧笑倩兩犀，美目揚雙蛾。

○ 青驄白馬/〔魏晉〕無名氏

青驄白馬紫絲繮，可憐石橋根柏梁。汝忽千里去無常，願得到頭還故鄉。繫馬可憐著長松，游戲徘徊五湖中。借問湖中采菱婦，蓮子青荷可得否。可憐白馬高纏騣，著地躑躅多徘徊。問君可憐六萌車，迎取窈窕西曲娘。問君可憐下都去，何得見君復西歸。齊唱可憐使人惑，晝夜懷歡何時忘。

○ 安東平五曲其一/〔魏晉〕無名氏

淒淒烈烈，北風為雪。
船道不通，步道斷絕。

○ 安東平五曲其二/〔魏晉〕無名氏

吳中細布，闊幅長度。
我有一端，與郎作袴。

○ 安東平五曲其三/〔魏晉〕無名氏

微物雖輕，拙手所作。
餘有三丈，為郎別厝。

○ 安東平五曲其四/〔魏晉〕無名氏

制為輕巾，以奉故人。
不持作好，與郎拭塵。

○ 安東平五曲其五/〔魏晉〕無名氏

東平劉生，復感人情。
與郎相知，當解千齡。

○ 將歸操/〔魏晉〕無名氏

狄之水兮風揚波。船楫顛倒更相加。歸來歸來胡為斯。

○ 陬操/〔魏晉〕無名氏

周道衰微，禮樂陵遲。
文武既墜，吾將焉歸。
周游天下，靡邦可依。
鳳鳥不識，珍寶梟鴟。
眷然顧之，慘然心悲。
巾車命駕，將適唐都。
黃河洋洋，攸攸之魚。
臨津不濟，還轅息鄹。
傷予道窮，哀彼無辜。
翱翔于衛，復我舊廬。
從我所好，其樂只且。

○ 猗蘭操/〔魏晉〕無名氏

習習谷風，以陰以雨。
之子于歸，遠送于野。
何彼蒼天，不得其所。
逍遙九州，無有定處。
世人暗蔽，不知賢者。
年紀邁逝，一身將老。

○ 龜山操/〔魏晉〕無名氏

予欲望魯兮龜山蔽之。手無斧柯。奈龜山何。

○ 越裳操/〔魏晉〕無名氏

於戲嗟嗟。非旦之力。乃文王之德。

○ 拘幽操/〔魏晉〕無名氏

殷道溷溷浸濁煩兮。朱紫相合不別分兮。迷亂聲色信讒言兮。炎炎之虐使我愆兮。幽閉牢阱由其言兮。無辜桎梏誰所宣兮。遘我四人皆憂勤兮。得此珍玩且解大患兮。倉遑迄命遺後昆兮。作此象變兆在昌兮。欽承祖命天不喪兮。遂臨下土在聖明兮。討暴除亂誅逆王兮。

○ 履霜操/〔魏晉〕無名氏

履朝霜兮采晨寒。考不明其心兮聽讒言。孤恩別離兮摧肺肝。何辜皇天兮遭斯愆。痛歿不同兮恩有偏。誰說顧兮知我冤。

○ 雉朝飛操/〔魏晉〕無名氏

雉朝飛。鳴相和。雌雄群游於山阿。我獨何命兮未有家。時將暮兮可奈何。嗟嗟暮兮可奈何。

○ 別鶴操/〔魏晉〕無名氏

將乖比翼兮隔天端。山川悠遠兮路漫漫。攬衣不寐兮食忘餐。

○ 辟歷/〔魏晉〕無名氏

疾雨盈河。辟歷下臻。洪水浩浩滔厥天。鏗𧻴隆愧。隱隱闐闐。國將亡兮喪厥年。

○ 箕山操/〔魏晉〕無名氏

登彼箕山兮瞻望天下。山川麗崎。萬物還普。日月運照。靡不記睹。游放其間。何所卻慮。嘆彼唐堯。獨自愁苦。勞心九州。憂勤后土。謂余欽明。傳禪易祖。我樂如何。蓋不盼顧。河水流兮緣高山。甘瓜施兮棄綿蠻。高林肅兮相錯連。居此之處傲堯君。

○ 虞舜思親操/〔魏晉〕無名氏

陟彼歷山兮崔嵬。有鳥翔兮高飛。瞻彼鳩兮徘徊。河水洋洋兮清冷。深谷鳥鳴兮嚶嚶。設罝張罥兮思我父母力耕。日與月兮往如馳。父母遠兮吾將安歸。

○ 儀鳳歌/〔魏晉〕無名氏

鳳皇翔兮於紫庭，余何德兮以感靈。
賴先人兮恩澤臻，于胥樂兮民以寧。

○ 龍蛇歌/〔魏晉〕無名氏

有龍矯矯。將失其所。有蛇從之。周流天下。龍既入深淵。得其安所。蛇脂盡乾。獨不得甘雨。

○ 芑梁妻歌/〔魏晉〕無名氏

樂莫樂兮新相知。悲莫悲兮生別離。哀感皇天兮城為之隳。

○ 獻玉/〔魏晉〕無名氏

悠悠沂水經荊山兮。精氣鬱泱谷巖巖兮。中有神寶灼明明兮。穴山采玉難為功兮。於何獻之楚先王兮。遇王暗昧信讒言兮。斷截兩足離余身兮。俯仰嗟嘆心摧傷兮。紫之亂朱粉墨同兮。空山歔欷涕龍鍾兮。天鑒孔明竟以彰兮。沂水滂沛流於汶兮。進寶得刑足離分兮。去封立信守休芸兮。斷者不續豈不怨兮。

○ 歸耕操/〔魏晉〕無名氏

歔欷歸耕來兮。安所耕歷山盤兮。以晏父母我心博兮。

○ 獲麟歌/〔魏晉〕無名氏

唐虞世兮麟鳳游。今非其時來何求。麟兮麟兮我心憂。

○ 失題/〔魏晉〕無名氏

鵷彼鳴鶼。在巖山之唫。

○ 神人暢/〔魏晉〕無名氏

清庿穆兮承予宗。百僚肅兮于寢堂。醊禱進福求年豐。有𩐿在坐敕予為𡨂在玄中。欽哉昊天德不隆。承命任禹寫中宮。

○ 南風操/〔魏晉〕無名氏

反彼三山兮商岳嵯峨。天降五老兮迎我來歌。有黃龍兮自出于河。負書圖兮委蛇羅沙。案圖觀讖兮閔天嗟嗟。擊石拊韶兮淪幽洞微。鳥獸蹌蹌兮鳳凰來儀。凱風自南兮喟其增悲。

○ 箕子操/〔魏晉〕無名氏

嗟嗟紂為無道殺比干。嗟重復嗟。獨奈何。漆身為厲。被髮以佯狂。今奈宗廟何。天乎天哉。欲負石自投河。嗟復嗟奈社稷何。

○ 克商操/〔魏晉〕无名氏

上告皇天兮可以行乎。

○ 水仙操/〔魏晉〕無名氏

翳洞渭兮流澌濩，舟楫逝兮仙不還。移形素兮蓬萊山，歍欽傷宮仙石還。

○ 思歸引/〔魏晉〕無名氏

涓涓泉水。流及于淇兮。有懷于衛。靡日不思。執節不移兮行不隳。砛軻何辜兮離厥菑。嗟乎何辜兮離厥菑。

○ 琴引/〔魏晉〕無名氏

酒坐俱毋往。聽吾琴之所言。舒長褎似舞兮乃褕袂何曼。奏章而卻逢兮願瞻心之所歡。借連娟之寒態兮假卮酒酌五般。泣喻而妖兮納其聲聲麗顏。長㯓兮嘆曰騎。美人旖旎紛嬆。枻霜羅衣兮羽旄。夜褒圭玉珠參差。妙麗兮被雲髾。登高臺兮望青挨。常羊啖還何厭兮歸來。

○ 岐山操/〔魏晉〕無名氏

狄戎侵兮土地遷移。邦邑適於岐山。烝民不憂兮誰者知。嗟嗟奈何兮予命遭斯。

○ 示程伯達詩/〔魏晉〕胡叟

群犬吠新客，佞暗排疏賓。
直途既已塞，曲路非所遵。
望衛惋祝鮀，盻楚悼靈均。
何用宣憂懷，託翰寄輔仁。

○ 秦女休行/〔魏晉〕左延年

步出上西門，遙望秦氏廬。(一作「始出上西門」)
秦氏有好女，自名為女休。
休年十四五，為宗行報讎。
左執白楊刀，右據宛魯矛。(一作「右援宛景矛」)
讎家便東南，仆僵秦女休。
女休西上山，上山四五里。
關吏得女休，女休前致辭。(一作「關吏呵女休」)
生為燕王婦，今為詔獄囚。
平生衣參差，當今無領襦。
明知殺人當死，兄言怏怏，弟言無道憂。
女休堅詞，為宗報讎死不疑。
殺人都市中，徼我都巷西。
丞卿羅列東向坐，女休悽悽曳梏前。
兩徒夾我持刀，刀五尺餘。刀未下，朣朧擊鼓赦書下。

○ 從軍行/〔魏晉〕左延年

苦哉邊地人，一歲三從軍。
三子到燉煌，二子詣隴西。
五子遠鬭去，五婦皆懷身。

○ 從軍行/〔魏晉〕左延年

從軍何等樂，一驅乘雙駁。
鞍馬照人目，龍驤自動作。(一作「鞍馬照人白」)

○ 詠史詩八首其一/〔魏晉〕左思

弱冠弄柔翰，卓犖觀群書。
著論準過秦，作賦擬子虛。
邊城苦鳴鏑，羽檄飛京都。
雖非甲胄士，疇昔覽穰苴。
長嘯激清風，志若無東吳。
鉛刀貴一割，夢想騁良圖。
左眄澄江湘，右盻定羌胡。
功成不受爵，長揖歸田廬。

○ 詠史詩八首其二/〔魏晉〕左思

鬱鬱澗底松，離離山上苗。
以彼徑寸莖，蔭此百尺條。
世胄躡高位，英俊沈下僚。
地勢使之然，由來非一朝。
金張藉舊業，七葉珥漢貂。
馮公豈不偉，白首不見招。

○ 詠史詩八首其三/〔魏晉〕左思

吾希段干木，偃息藩魏君。
吾慕魯仲連，談笑卻秦軍。
當世貴不羈，遭難能解紛。
功成恥受賞，高節卓不群。
臨組不肯紲，對珪寧肯分。
連璽曜前庭，比之猶浮雲。

○ 詠史詩八首其四/〔魏晉〕左思

濟濟京城內，赫赫王侯居。
冠蓋蔭四術，朱輪竟長衢。
朝集金張館，暮宿許史廬。
南鄰擊鐘磬，北里吹笙竽。
寂寂楊子宅，門無卿相輿。
寥寥空宇中，所講在玄虛。
言論準宣尼，辭賦擬相如。
悠悠百世後，英名擅八區。

○ 詠史詩八首其五/〔魏晉〕左思

皓天舒白日，靈景耀神州。
列宅紫宮裏，飛宇若雲浮。
峨峨高門內，藹藹皆王侯。
自非攀龍客，何為欻來游。
被褐出閶闔，高步追許由。
振衣千仞岡，濯足萬里流。

○ 詠史詩八首其六/〔魏晉〕左思

荊軻飲燕市，酒酣氣益震。
哀歌和漸離，謂若傍無人。
雖無壯士節，與世亦殊倫。
高眄邈四海，豪右何足陳。
貴者雖自貴，視之若埃塵。
賤者雖自賤，重之若千鈞。

○ 詠史詩八首其七/〔魏晉〕左思

主父宦不達，骨肉還相薄。
買臣困樵采，伉儷不安宅。
陳平無產業，歸來翳負郭。
長卿還成都，壁立何寥廓。
四賢豈不偉，遺烈光篇籍。
當其未遇時，憂在填溝壑。
英雄有迍邅，由來自古昔。
何世無奇才，遺之在草澤。

○ 詠史詩八首其八/〔魏晉〕左思

習習籠中鳥，舉翮觸四隅。
落落窮巷士，抱影守空廬。
出門無通路，枳棘塞中塗。
計策棄不收，塊若枯池魚。
外望無寸祿，內顧無斗儲。
親戚還相蔑，朋友日夜疏。
蘇秦北游說，李斯西上書。
俯仰生榮華，咄嗟復凋枯。
飲河期滿腹，貴足不願餘。
巢林棲一枝，可為達士模。

○ 詠史詩/〔魏晉〕左思

梁習持魏郎，秦兵不敢出。
李牧為趙將，疆場得清謐。

○ 招隱詩二首其一/〔魏晉〕左思

杖策招隱士，荒途橫古今。
巖穴無結構，丘中有鳴琴。
白雲停陰岡，丹葩曜陽林。
石泉漱瓊瑤，纖鱗或浮沈。
非必絲與竹，山水有清音。
何事待嘯歌，灌木自悲吟。
秋菊兼餱糧，幽蘭間重襟。
躊躇足力煩，聊欲投吾簪。

○ 招隱詩二首其二/〔魏晉〕左思

經始東山廬，果下自成榛。
前有寒泉井，聊可瑩心神。
峭茜青葱間，竹柏得其真。
弱葉棲霜雪，飛榮流餘津。
爵服無常玩，好惡有屈伸。
結綬生纏牽，彈冠去埃塵。
惠連非吾屈，首陽非吾仁。
相與觀所尚，逍遙撰良辰。

○ 雜詩/〔魏晉〕左思

秋風何冽冽，白露為朝霜。
柔條旦夕勁，綠葉日夜黃。
明月出雲崖，皦皦流素光。
披軒臨前庭，嗷嗷晨雁翔。
高志局四海，塊然守空堂。
壯齒不恆居，歲暮常慨慷。

○ 嬌女詩/〔魏晉〕左思

吾家有嬌女，皎皎頗白皙。
小字為紈素，口齒自清歷。
鬢髮覆廣額，雙耳似連璧。
明朝弄梳臺，黛眉類掃迹。
濃朱衍丹唇，黃吻瀾漫赤。
嬌語若連瑣，忿速乃明㦎。
握筆利彤管，篆刻未期益。
執書愛綈素，誦習矜所獲。
其姊字惠芳，面目燦如畫。
輕妝喜樓邊，臨鏡忘紡績。
舉觶擬京兆，立的成復易。
玩弄眉頰間，劇兼機杼役。
從容好趙舞，延袖象飛翮。
上下弦柱際，文史輒卷襞。
顧眄屏風畫，如見已指擿。
丹青日塵暗，明義為隱賾。
馳鶩翔園林，果下皆生摘。
紅葩掇紫蔕，萍實驟抵擲。
貪華風雨中，倏忽數百適。
務躡霜雪戲，重綦常累積。
并心注餚饌，端坐理盤槅。
翰墨戢閑按，相與數離逖。(一作「翰墨戢函按」)
動為爐鉦屈，屣履任之適。
心為茶荈劇，吹噓對鼎䥶。
脂膩漫白袖，煙薰染阿錫。
衣被皆重池，難與沈水碧。
任其孺子意，羞受長者責。
瞥聞當與杖，掩淚俱向壁。

○ 悼離贈妹詩二首其一/〔魏晉〕左思

鬱鬱岱青，海瀆所經。
陰精神靈，為祥為禎。
峨峨令妹，應期挺生。
如蘭之秀，如芝之榮。
總角岐嶷，齠齔夙成。
比德古烈，異世同聲。
厥德伊何，塞淵其慮。
厥聲伊何，日新其譽。
幽思泉涌，乃詩乃賦。
飛翰雲浮，摛藻星布。
光曜邦族，名馳時路。
翼翼群媛，是瞻是慕。
匪惟見慕，善誘善導。
斟酌諸姬，言成典誥。
匪唯辭章，多才多巧。
黼黻文繡，幾微要妙。
積德彌高，用心彌奧。
伊我之闇，晞妹之曜。
惟我惟妹，寔惟同生。
早喪先妣，恩百常情。
女子有行，實遠父兄。
骨肉之思，固有歸寧。
何悟離拆，隔以天庭。
自我不見，於今二齡。
豈唯二齡，相見未克。
雖同京宇，殊邈異國。
越鳥巢南，胡馬仰北。
自然之戀，禽獸罔革。
仰瞻參商，沈憂內塞。
何以抒懷，告情翰墨。

○ 悼離贈妹詩二首其二/〔魏晉〕左思

穆穆令妹，有德有言。
才麗漢班，明朗楚樊。
默識若記，下筆成篇。
行顯中閨，名播八蕃。
以蘭之芳，以膏之明。
永去骨肉，內充紫庭。
至情至念，惟父惟兄。
悲其生離，泣下交頸。
桓山之鳥，四子同巢。
將飛將散，悲鳴忉忉。
惟彼禽鳥，猶有號咷。
況我同生，載憂載勞。
將離將別，置酒中堂。
銜杯不飲，涕洟縱橫。
會日何短，隔日何長。
仰瞻曜靈，愛此寸光。
何以為贈，勉以列圖。
何以為誡，申以詩書。
去去在近，上下欷歔。
含辭滿胸，鬱憤不舒。
燕燕之詩，佇立以泣。
送爾涉塗，涕泗交集。
雲往雨絕，瞻望弗及。
延佇中衢，愊憶嗚唈。
既乖既離，馳情仿佛。
何寢不夢，何行不想。
靜言永念，形留神往。
優思成疚，結在精爽。
其思伊何，發言流淚。
其疢伊何，寤寐驚悸。
詠爾文辭，玩爾手筆。
執書當面，聊以永日。

○ 感離詩/〔魏晉〕左芬

自我去膝下，倏忽逾再期。
邈邈浸彌遠，拜奉將何時。
披省所賜告，尋玩悼離詞。
仿佛想容儀，欷歔不自持。
何時當奉面，娛目於書詩。
何以訴辛苦，告情於文辭。

○ 詩/〔魏晉〕韋誕

旨酒盈金觴，清顏發朱華。

○ 贈中尉李彪詩/〔魏晉〕韓延之

賈生謫長沙，董儒詣臨江。
愧無若人迹，忽尋兩賢蹤。
追昔渠閣游，策駑廁群龍。
如何情願奪，飄然獨遠從。
痛哭去舊國，銜淚屆新邦。
哀哉無援民，嗷然失侶鴻。
彼蒼不我聞，千里告志同。

○ 從弟別詩/〔魏晉〕郭愔

乖索易爲久，尋離覺月促。
遼落隔修途，窈窕閡丘谷。

○ 百舌鳥詩/〔魏晉〕郭愔

百舌鳴高樹，弄音無常則。
借問聲何煩，末俗不尚默。

○ 金雌詩/〔魏晉〕郭文

雲出而兩漸欲舉。短如之何乃相岨。交哉亂也當何所。唯有隱巖殖禾黍。西南之朋困桓父。

○ 金雄詩/〔魏晉〕郭文

大火有心水抱之。悠悠百年是其時。

○ 答傅咸詩/〔魏晉〕郭泰機

皦皦白素絲，織為寒女衣。
寒女雖妙巧，不得秉杼機。
天寒知運速，況復雁南飛。
衣工秉刀尺，棄我忽若遺。
人不取諸身，世事焉所希。
況復已朝餐，曷由知我饑。

○ 竹扇銘/〔魏晉〕郭清

器由造制，用必以宜。
擢秀翠林，擬象靈羲。
清飃來集，炎景回施。
動靜非我，與時推移。

○ 遊仙詩十九首其一/〔魏晉〕郭璞

京華游俠窟，山林隱遯棲。
朱門何足榮，未若託蓬萊。
臨源挹清波，陵岡掇丹荑。
靈溪可潛盤，安事登雲梯。
漆園有傲吏，萊氏有逸妻。
進則保龍見，退為觸藩羝。
高蹈風塵外，長揖謝夷齊。

○ 遊仙詩十九首其二/〔魏晉〕郭璞

青溪千餘仞，中有一道士。
雲生梁棟間，風出窗戶里。
借問此何誰，云是鬼谷子。
翹迹企穎陽，臨河思洗耳。
閶闔西南來，潛波渙鱗起。
靈妃顧我笑，粲然啓玉齒。
蹇修時不存，要之將誰使。

○ 遊仙詩十九首其三/〔魏晉〕郭璞

翡翠戲蘭苕，容色更相鮮。
綠蘿結高林，蒙籠蓋一山。
中有冥寂士，靜嘯撫清弦。
放情凌霄外，嚼蕊挹飛泉。
赤松臨上游，駕鴻乘紫煙。
左挹浮丘袖，右拍洪崖肩。
借問蜉蝣輩，寧知龜鶴年。

○ 遊仙詩十九首其四/〔魏晉〕郭璞

六龍安可頓，運流有代謝。
時變感人思，已秋復願夏。
淮海變微禽，吾生獨不化。
雖欲騰丹溪，雲螭非我駕。
愧無魯陽德，回日向三舍。
臨川哀年邁，撫心獨悲吒。

○ 遊仙詩十九首其五/〔魏晉〕郭璞

逸翮思拂霄，迅足羨遠游。
清源無增瀾，安得運吞舟。
珪璋雖特達，明月難闇投。
潛穎怨清陽，陵苕哀素秋。
悲來惻丹心，零淚緣纓流。

○ 遊仙詩十九首其六/〔魏晉〕郭璞

雜縣寓魯門，風暖將為災。
吞舟涌海底，高浪駕蓬萊。
神仙排雲出，但見金銀臺。
陵陽挹丹溜，容成揮玉杯。
姮娥揚妙音，洪崖頷其頤。
升降隨長煙，飄颻戲九垓。
奇齡邁五龍，千歲方嬰孩。
燕昭無靈氣，漢武非仙才。

○ 遊仙詩十九首其七/〔魏晉〕郭璞

晦朔如循環，月盈已復魄。
蓐收清西陸，朱羲將由白。
寒露拂陵苕，女蘿辭松柏。
蕣榮不終朝，蜉蝣豈見夕。
圓丘有奇草，鍾山出靈液。
王孫列八珍，安期鍊五石。
長揖當途人，去來山林客。

○ 遊仙詩十九首其八/〔魏晉〕郭璞

暘谷吐靈曜，扶桑森千丈。
朱霞升東山，朝日何晃朗。
回風流曲欞，幽室發逸響。
悠然心永懷，眇爾自遐想。
仰思舉雲翼，延首矯玉掌。
嘯傲遺世羅，縱情在獨往。
明道雖若昧，其中有妙象。
希賢宜勵德，羨魚當結網。

○ 遊仙詩十九首其九/〔魏晉〕郭璞

采藥游名山，將以救年頹。
呼吸玉滋液，妙氣盈胸懷。
登仙撫龍駟，迅駕乘奔雷。
鱗裳逐電曜，雲蓋隨風回。
手頓羲和轡，足蹈閶闔開。
東海猶蹄涔，昆仑螻蟻堆。
遐邈冥茫中，俯視令人哀。

○ 遊仙詩十九首其十/〔魏晉〕郭璞

璇臺冠昆嶺，西海濱招搖。
瓊林籠藻映，碧樹疏英翹。
丹泉漂朱沫，黑水鼓玄濤。
尋仙萬餘日，今乃見子喬。
振髮戴翠霞，解褐禮絳霄。
總轡臨少廣，盤虬舞雲軺。
永偕帝鄉侶，千齡共逍遙。

○ 遊仙詩十九首其十一/〔魏晉〕郭璞

吐納致真和，一朝忽靈蛻。
飄然凌太清，眇爾景長滅。

○ 遊仙詩十九首其十二/〔魏晉〕郭璞

縱酒蒙汜濱，結駕尋木末。
翹手攀金梯，飛步登玉闕。
左顧擁方目，右眷極朱髮。

○ 遊仙詩十九首其十三/〔魏晉〕郭璞

四瀆流如淚，五岳羅若垤。
尋我青雲友，永與時人絕。

○ 遊仙詩十九首其十四/〔魏晉〕郭璞

靜嘆亦何念，悲此妙齡逝。
在世無千月，命如秋葉蔕。
蘭生蓬芭間，榮曜常幽翳。

○ 遊仙詩十九首其十五/〔魏晉〕郭璞

登岳采五芝，涉澗將六草。
散髮蕩玄溜，終年不華皓。

○ 遊仙詩十九首其十六/〔魏晉〕郭璞

放浪林澤外，被髮師巖穴。
髣髴若士姿，夢想游列𡙇。

○ 遊仙詩十九首其十七/〔魏晉〕郭璞

翹首望太清，朝雲無增景。
雖欲思陵化，龍津未易上。

○ 遊仙詩十九首其十八/〔魏晉〕郭璞

安見山林士，擁膝對巖蹲。

○ 遊仙詩十九首其十九/〔魏晉〕郭璞

嘯傲遺俗羅，□□得此生。

○ 詩/〔魏晉〕郭璞

杞梓生荊南，奇才應出世。
擢穎蓋漢陽，鴻聲駭皇室。
遂應四科選，朱衣耀玉質。

○ 春/〔魏晉〕郭璞

青陽暢和氣，谷風穆以溫。
英茝曄林薈，昆蟲咸啓門。
高臺臨迅流，四坐列王孫。
羽蓋停雲陰，翠鬱映玉樽。

○ 詩/〔魏晉〕郭璞

羲和騁丹衢，朱明赫其猛。
融風拂晨霄，陽精一何冏。
間宇靜無娛，端坐愁日永。

○ 詩/〔魏晉〕郭璞

君如秋日雲，妾似突中煙。
高下理自殊，一乖雨絕天。

○ 黃竹子歌/〔魏晉〕郭璞

江邊黃竹子，堪我女兒箱。
一船使兩槳，得娘還故鄉。

○ 與王使君詩五首其一/〔魏晉〕郭璞

道有虧盈，運亦凌替。
茫茫百六，孰知其弊。
蠢蠢中華，遘此虐戾。
遺黎其咨，天未忘惠。
云誰之眷，在我命代。

○ 與王使君詩五首其二/〔魏晉〕郭璞

穆穆皇帝，固靈所授。
英英將軍，惟哲之秀。
乃協神□，馥如蘭臭。
化揚東夏，勳格宇宙。
豈伊來蘇，莫知其覆。

○ 與王使君詩五首其三/〔魏晉〕郭璞

懷遠以文，濟難以略。
光贊岳謨，折衝帷幕。
凋華振彩，墜景增灼。
穆其德風，休聲有邈。
方恢神邑，天衢再廓。

○ 與王使君詩五首其四/〔魏晉〕郭璞

遭蒙之吝，在我幽人。
絕志雲肆，如彼涔鱗。
靈蔭謬垂，躍我龍津。
翹情明規，懷德鑒神。
雖賴蹔盼，永愧其塵。

○ 與王使君詩五首其五/〔魏晉〕郭璞

靡竭匪浚，靡頹匪隆。
持貴以降，挹滿以冲。
邁德遺功，于盛思終。
願林之藹，樂岱之崇。
永觀玉振，長賴英風。

○ 答賈九州愁/〔魏晉〕郭璞

廣莫戒寒，玄英啓謝。
感彼時變，悲此物化。
獨步閑朝，哀嘆靜夜。
德非顏原，屢空蓬舍。
輕服禦冬，藍褐當夏。
正未墨突，逝將命駕。
幸賴吾賢，少以慰藉。(一章)

顧瞻中宇，一朝分崩。
天網既紊，浮鯢橫騰。
運首北眷，邈哉華恆。
雖欲凌翥，矯翮靡登。
俯懼潛機，仰慮飛罾。
惟其嶮哀，難辛備曾。
庶睎河清，混焉未澄。(二章)

自我徂遷，周之陽月。
亂離方焮，憂虞匪歇。
四極雖遙，息駕靡脫。
願言齊衡，庶幾契闊。
雖云暗投，圭璋特達。
綿駒之變，何有胡越。
子固喬楚，我伊羅葛。
無貴香明，終自㵶渴。
未若遺榮，閟情丘壑。
逍游永年，抽簪收髮。(三章)

○ 答王門子詩/〔魏晉〕郭璞

芊芊玉英，濟美瓊林。
靡靡王生，實邁俊心。
藻豔三秀，響諧韶音。
映彩春蘭，擢蕊秋岑。(一章)

我雖同薄，及爾異穎。
翹不冠叢，榮不熙町。
因夷杖平，藉澄任靜。
思樂逸驚，翻飛雲嶺。(二章)

疇昔之乖，永言莫見。
之子于罹，再離淪湮。
苕不凋翠，柯不易茜。
染霜滋芬，在陶彌練。(三章)

詩亦有言，兄弟無遠。
矧我暨爾，姻媾繾綣。
猗人其來，青陽載婉。
言歸于好，如彼琴管。(四章)

皇極委夷，運有經綸。
聊以傲詠，不榮不遁。
敢希寂放，庶幾無悶。
匪薰匪猷，安知藜蓀。(五章)

遺物任性，兀然自縱。
倚榮凋藹，寓音雅弄。
匪涉魏闕，匪滯陋巷。
永賴不才，逍遙無用。(六章)

○ 贈溫嶠詩/〔魏晉〕郭璞

蘭薄有茝，玉泉產玫。
亹亹含風，灼灼猗人。
如金之映，如瓊之津。
擢翹秋陽，凌波暴鱗。(一章)

擢翹伊何，妙靈奇挺。
暴鱗伊何，披彩邁景。
清規外標，朗鑒內景。
思樂雲藹，言采其穎。(二章)

人亦有言，松竹有林。
及爾臭味，異苕同岑。
義結在昔，分涉于今。
我懷惟永，載詠載吟。(三章)

子策騏駿，我案駘轡。
進不要聲，退不慠位。
遺心隱顯，得意榮悴。
尚想李嚴，逍遙柱肆。(四章)

言以忘得，交以淡成。
同匪伊和，惟我與生。
爾神余契，我懷子情。
攜手一壑，安知塵冥。(五章)

○ 詩/〔魏晉〕郭璞

北阜烈烈，巨海混混。
壘壘三墳，惟母與昆。

○ 釋天地圖贊/〔魏晉〕郭璞

祭地肆瘞，郊天致禋。
氣升太乙，精渙九淵。
至敬不文，明德惟虔。(一作「明德惟鮮」)

○ 瑾瑜玉贊/〔魏晉〕郭璞

鍾山之美，爰有玉華。
光彩流映，氣如虹霞。
君子是佩，象德閑邪。

○ 椒贊/〔魏晉〕郭璞

椒之灌植，實繁有榛。
薰林烈薄，馞其芬辛。
服之不已，洞見通神。

○ 騶虞贊/〔魏晉〕郭璞

怪獸五采，尾參于身。
矯足千里，儵忽若神。
是謂騶虞，詩歎其仁。

○ 象贊/〔魏晉〕郭璞

象實魁梧，體巨貌詭。
肉兼十牛，目不踰豕。
望頭如尾，動若丘徙。

○ 槖駝/〔魏晉〕郭璞

駝惟奇畜，肉鞍是被。
迅鶩流沙，顯功絕地。
潛識泉源，微乎其智。

○ 豪彘贊/〔魏晉〕郭璞

剛鬛之族，號曰豪彘。
毛如攢錐，中有激矢。
厥體兼資，自為牝牡。

○ 九尾狐贊/〔魏晉〕郭璞

青丘奇獸，九尾之狐。
有道翔見，出則銜書。
作瑞周文，以標靈符。

○ 白狼贊/〔魏晉〕郭璞

矯矯白狼，有道則遊。
應符變質，乃銜靈鉤。
惟德是適，出殷見周。

○ 飛鼠贊/〔魏晉〕郭璞

或以尾翔，或以髯凌。
飛鳴鼓翰，儵然皆騰。
用無常所，惟神斯憑。

○ 鼮鼠贊/〔魏晉〕郭璞

有鼠豹采，厥號為鼮。
漢朝莫知，中郎能名。
賞以束帛，雅業遂盛。

○ 鼯鼠贊/〔魏晉〕郭璞

鼯之為鼠，食煙棲林。
載飛載乳，乍獸乍禽。
皮藉孕婦，人為大任。

○ 鼷鼠贊/〔魏晉〕郭璞

小鼠曰鼷，實有螫毒。
乃食郊牛，不恭是告。
厥譴惟眀，徵乎其覺。

○ 鼫鼠贊/〔魏晉〕郭璞

五能之鼠，技無所執。
應氣而化，翻飛鴽集。
詩人歌之，無食我粒。

○ 猩猩贊/〔魏晉〕郭璞

能言之獸，是謂猩猩。
厥狀似猴，號音若嬰。
自然知往，頗識物情。

○ 𥜿𥜿贊/〔魏晉〕郭璞

𥜿𥜿怪獸，披髮操竹。
獲人則笑，脣蓋其目。
終亦號咷，反為我戮。

○ 比肩獸贊/〔魏晉〕郭璞

蟨與駏虛，乍兔乍鼠。
長短相濟，彼我俱舉。
有若自然，同心共膂。

○ 比翼鳥贊/〔魏晉〕郭璞

鳥有鶼鶼，似鳬青赤。
雖云一質，氣同體隔。
延頸離鳴，翻能合翮。

○ 比目魚/〔魏晉〕郭璞

比目之鱗，别號王餘。
雖有二片，實則一魚。
協不能密，離不為疏。

○ 龜贊/〔魏晉〕郭璞

天生神物，十朋之龜。
或游於火，或游於蓍。
雖云類殊，象二一歸。
亹亹致用，極數盡幾。

○ 蚌贊/〔魏晉〕郭璞

萬物變蛻，其理無方。
雀雉之化，含珠懷璫。
與月虧盈，協氣晦望。

○ 螢火贊/〔魏晉〕郭璞

熠燿宵行，蟲之微么。
出自腐草，煙若散漂。
物之相喣，孰知其陶。

○ 螳螂贊/〔魏晉〕郭璞

螳螂飛蟲，揮斧奮臂。
當轍不廻，勾踐是避。
勇士致斃，厲之以義。

○ 尺蠖/〔魏晉〕郭璞

貴有可賤，賤有可珍。
嗟兹尺蠖，體此屈伸。
論配龍蛇，見歎聖人。

○ 女祭女戚/〔魏晉〕郭璞

彼姝者子，誰氏二女。
曷為水間，操魚持俎。
厥儷安在，離群逸處。

○ 禺彊/〔魏晉〕郭璞

禺彊水神，面色黧黑。
乘龍踐蛇，凌雲附翼。
靈一元冥，立于北極。

○ 幽思篇/〔魏晉〕郭璞

林无静树，川无停流。

○ 詩其一/〔魏晉〕郭璞

翩翩尋靈娥，眇然上奔月。

○ 詩其二/〔魏晉〕郭璞

得意在蘭蓀，忘懷寄蕭艾。

○ 贈嵇康詩二首其二/〔魏晉〕郭遐叔

君子交有義，不必常相從。
天地有明理，遠近無異同。
三仁不齊迹，貴在等賢蹤。
眾鳥群相追，鷙鳥獨無雙。
何必相呴濡，江海自可容。(一作「江海自從容」)
願各保遐心，有緣復來東。(一作「願各保遐年」)

○ 贈嵇康詩二首其一/〔魏晉〕郭遐叔

每念遘會，惟曰不足。
昕往宵歸，常苦其速。
歡接無厭，如川赴谷。
如何忽爾，將適他俗。
言駕有日，巾車命僕。
思言君子，溫其如玉。
心之憂矣，視丹如綠。
如何忽爾，超將遠逝。
心之憂矣，將以怵惕。
怵惕惟何，惟思惟憂。
展轉反側，寤寐追求。
馳情運想，神往形留。
心之憂矣，增其勞愁。
不見可欲，使心不亂。
譬彼造化，抗無崖畔。
封疆晝界，事利任難。
唯予與子，本不同貫。
交重情親，欲面無算。
如何忽爾，時適他館。
明發不寐，耿耿極旦。
心之憂矣，增其憤嘆。
天地悠長，人生若忽。
苟非知命，安保旦夕。
思與君子，窮年卒歲。
優哉逍遙，幸無隕越。
如何君子，超將遠邁。
我情願關，我言願結。
心之憂矣，良以忉怛。

○ 贈嵇康詩三首其一/〔魏晉〕郭遐周

吾無佐世才，時俗不可量。
歸我北山阿，逍遙以倡佯。
同氣自相求，虎嘯谷風涼。
惟予與嵇生，未面分好章。
古人美傾蓋，方此何不臧。
援箏執鳴琴，攜手游空房。
棲遲衡門下，何願於姬姜。
予心好永年，年永懷樂康。
我友不期卒，改計適他方。
巖東咸發日，翻然將高翔。(一作「嚴車感發日」)
離別在旦夕，惆悵以增傷。

○ 贈嵇康詩三首其二/〔魏晉〕郭遐周

風人重離別，行道猶遲遲。
宋玉哀登山，臨水送將歸。
伊此往昔事，言之以增悲。
嘆我與嵇生，倏忽將永離。
俯察淵魚游，仰觀雙鳥飛。
厲翼太清中，徘徊於丹池。
欽哉得其所，令我心獨違。
言別在斯須，惄焉如朝饑。

○ 贈嵇康詩三首其三/〔魏晉〕郭遐周

離別自古有，人非比目魚。
君子不懷土，豈更得安居。
四海皆兄弟，何患無彼姝。
巖穴隱傅說，寒谷納白駒。
方各以類聚，物亦以群殊。
所在有智賢，何憂此不如。
所貴身名存，功烈在簡書。
歲時易過歷，日月忽其除。
勖哉乎嵇生，敬德在慎軀。

○ 詠懷詩/〔魏晉〕史宗

有欲苦不足，無欲亦無憂。
未若清虛者，帶索被玄裘。
浮游一世間，泛若不繫舟。
方當畢塵累，棲志老山丘。

○ 歌/〔魏晉〕仲長敖

形生有極。嗜欲無限。達鼻耳。閉口眼。納眾惡。距群善。方寸地。九折坂。為人作嶮易。俄頃成此蹇。多謝悠悠子。悟之亦不晚。

○ 王昭君辭/〔魏晉〕石崇

我本漢家子，將適單于庭。
辭訣未及終，前驅已抗旌。
僕御涕流離，轅馬為悲鳴。
哀鬱傷五內，泣淚沾朱纓。
行行日已遠，遂造匈奴城。
延我於穹廬，加我閼氏名。
殊類非所安，雖貴非所榮。
父子見凌辱，對之慚且驚。
殺身良不易，默默以苟生。
苟生亦何聊，積思常憤盈。
願假飛鴻翼，棄之以遐征。
飛鴻不我顧，佇立以屏營。
昔為匣中玉，今為糞上英。
朝華不足歡，甘與秋草并。
傳語後世人，遠嫁難為情。

○ 思歸引/〔魏晉〕石崇

思歸引。歸河陽。假余翼鴻鶴高飛翔。
經芒阜。濟河梁。望我舊館心悅康。
清渠激。魚彷徨。雁驚溯波群相將。終日周覽樂無方。
登雲閣。列姬姜。拊絲竹。叩宮商。宴華池。酌玉觴。

○ 思歸嘆/〔魏晉〕石崇

登城隅兮臨長江，極望無涯兮思填胸。
魚瀺灂兮鳥繽翻，澤雉遊鳧兮戲中園。
秋風厲兮鴻雁征，蟋蟀嘈嘈兮晨夜鳴。
落葉飄兮枯枝竦，百草零落兮覆畦壠。
時光逝兮年易盡，感彼歲暮兮悵自愍。
廓羈旅兮滯野都，願御北風兮忽歸徂。
惟金石兮幽且清，林鬱茂兮芳卉盈。
玄泉流兮縈丘阜，閣館蕭寥兮蔭叢柳。
吹長笛兮彈五弦，高歌凌雲兮樂餘年。
舒篇卷兮與聖談，釋冕投紱兮希彭聃。
超逍遙兮絕塵埃，福亦不至兮禍不來。

○ 答曹嘉詩/〔魏晉〕石崇

昔常接羽儀，俱游青雲中。
敦道訓胄子，儒化渙以融。
同聲無異響，故使恩愛隆。
豈惟敦初好，款分在令終。
孔不陋九夷，老氏適西戎。
逍遙滄海隅，可以保王躬。
世事非所務，周公不足夢。
玄寂令神王，是以守至沖。

○ 贈棗腆詩/〔魏晉〕石崇

久官無成績，棲遲於徐方。
寂寂守空城，悠悠思故鄉。
恂恂二三賢，身遠屈龍光。
攜手沂泗間，遂登舞雩堂。
文藻譬春華，談話猶蘭芳。
消憂以觴醴，娛耳以名娼。
博奕逞妙思，弓矢威邊疆。

○ 大雅吟/〔魏晉〕石崇

堂堂太祖，淵弘其量。
仁格宇宙，義風遐暢。
啓土萬里，志在翼亮。
三分有二，周文是尚。
於穆武王，奕世載聰。
欽明沖默，文思允恭。
武則不猛，化則時雍。
庭有儀鳳，郊有游龍。
啓路千里，萬國率從。
蕩清吳會，六合乃同。
百姓仰德，良史書功。
超越三代，唐虞比蹤。

○ 楚妃嘆/〔魏晉〕石崇

蕩蕩大楚，跨土萬里。
北據方城，南接交趾。
西撫巴漢，東被海涘。
五侯九伯，是疆是理。
矯矯莊王，淵渟岳峙。
冕旒垂精，充纊塞耳。
韜光戢曜，潛默恭己。
內委樊姬，外任孫子。
猗猗樊姬，體道履信。
既絀虞丘，九女是進。
杜絕邪佞，廣啓令胤。
割歡抑寵，居之不吝。
不吝實難，可謂知幾。
化自近始，著於閨闈。
光佐霸業，邁德揚威。
群后列辟，式瞻洪規。
譬彼江海，百川咸歸。
萬邦作歌，身沒名飛。

○ 答棗腆詩/〔魏晉〕石崇

言念將別，睹物傷情。
贈爾話言，要在遺名。
惟此遺名，可以全生。

○ 贈歐陽建詩/〔魏晉〕石崇

文藻譬春華，飄颻若鴻飛。

○ 還京詩/〔魏晉〕石崇

迅風翼華蓋，飄颻若鴻飛。

○ 新詩/〔魏晉〕裴秀

姬文發號先，哀哀矜窮賤。
齊景吐德音，嬰稱治國半。

○ 大蜡詩/〔魏晉〕裴秀

日躔星紀，大呂司辰。
玄象改次，庶眾更新。
歲事告成，八蜡報勤。
告成伊何，年豐物阜。
豐禋孝祀，介茲萬祜。
報勤伊何，農功是歸。
穆穆我后，騖茲蒸黎。
宣力菑畝，沾體暴肌。
飲饗清祀，四方來綏。
充牣郊甸，鱗集京師。
交錯留遷，紛葩相追。
摻袂成幕，連衽成帷。
有肉如丘，有酒如泉。
有餚如林，有貨如山。
率土同歡，和氣來臻。
祥風叶順，降祉自天。
方隅清謐，嘉祚日延。
與民優游，享壽萬年。

○ 答費禕/〔魏晉〕諸葛恪

爰植梧桐，以待鳳凰。
有何燕雀，自稱來翔。
何不彈射，使還故鄉。

○ 贈山濤詩/〔魏晉〕司馬彪

苕苕椅桐樹，寄生於南岳。
上凌青雲霓，下臨千仞谷。
處身孤且危，於何託余足。
昔也植朝陽，傾枝俟鸞鷟。
今者絕世用，倥偬見迫束。
班匠不我顧，牙曠不我錄。
焉得成琴瑟，何由揚妙曲。
冉冉三光馳，逝者一何速。
中夜不能寐，撫劍起躑躅。
感彼孔聖嘆，哀此年命促。
卞和潛幽冥，誰能證奇璞。
冀願神龍來，揚光以見燭。

○ 贈山濤詩/〔魏晉〕司馬彪

翩翩野青雀，受性孤且微。
昔生三河側，鼓翼帝王畿。

○ 詩/〔魏晉〕司馬彪

百草應節生，含氣有深淺。
秋蓬獨何辜，飄颻隨風轉。
長飆一飛薄，吹我之四遠。
搔首望故株，邈然無由返。

○ 詩其一/〔魏晉〕司馬彪

玉出閬風側，珠生南海濱。
奕奕不周阪，蘇桂揚其芬。

○ 詩其二/〔魏晉〕司馬彪

烈烈玄飆起，粲粲繁霜凝。
勁風回白雪，長川激素冰。

○ 詩其三/〔魏晉〕司馬彪

秋節良可悲，百華咸萎落。
堂前柳隨風，疏林樹蕭索。

○ 詩其四/〔魏晉〕司馬彪

左攬孔翠羈，右撫犀象鞍。

○ 詩其五/〔魏晉〕司馬彪

泛泛江漢萍，飄蕩永無根。

○ 歌/〔魏晉〕司馬懿

天地開辟，日月重光。
遭逢際會，奉辭遐方。
將掃逋穢，還過故鄉。
肅清萬里，總齊八荒。
告成歸老，待罪舞陽。

○ 示殷仲堪詩/〔魏晉〕司马曜

勿以己才。而笑不才。

○ 詩/〔魏晉〕曹丕

巾車出鄴宮，校獵東橋津。
重罝施密網，䍐罼飄如雲。
彎弓忽高馳，一發連雙麕。

○ 釣竿行/〔魏晉〕曹丕

東越河濟水，遙望大海涯。
釣竿何珊珊，魚尾何簁簁。
行路之好者，芳餌欲何為。

○ 釣竿行/〔魏晉〕曹丕

登山而遠望，谿谷多所有。
楩柟千餘尺，眾草之盛茂。
華葉耀人目，五色難可紀。
雉雊山雞鳴，虎嘯谷風起。
號羆當我道，狂顧動牙齒。

○ 折楊柳行/〔魏晉〕曹丕

西山一何高，高高殊無極。
上有兩仙僮，不飲亦不食。
與我一丸藥，光耀有五色。
服藥四五日，身體生羽翼。
輕舉乘浮雲，倏忽行萬億。
流覽觀四海，茫茫非所識。
彭祖稱七百，悠悠安可原。
老聃適西戎，于今竟不還。
王喬假虛辭，赤松垂空言。
達人識真僞，愚夫好妄傳。
追念往古事，憒憒千萬端。
百家多迂怪，聖道我所觀。

○ 飲馬長城窟行/〔魏晉〕曹丕

浮舟橫大江，討彼犯荊虜。
武將齊貫錍，征人伐金鼓。
長戟十萬隊，幽冀百石弩。
發機若雷電，一發連四五。

○ 黎陽作詩三首其三/〔魏晉〕曹丕

千騎隨風靡，萬騎正龍驤。
金鼓震上下，干戚紛縱橫。
白旄若素霓，丹旗發朱光。
追思太王德，胥宇識足臧。
經歷萬歲林，行行到黎陽。

○ 於譙作詩/〔魏晉〕曹丕

清夜延貴客，明燭發高光。
豐膳漫星陳，旨酒盈玉觴。
弦歌奏新曲，游響拂丹梁。
餘音赴迅節，慷慨時激揚。
獻酬紛交錯，雅舞何鏘鏘。
羅纓從風飛，長劍自低昂。
穆穆眾君子，和合同樂康。

○ 孟津詩/〔魏晉〕曹丕

良辰啓初節，高會構歡娛。
通天拂景雲，俯臨四達衢。
羽爵浮象樽，珍膳盈豆區。
清歌發妙曲，樂正奏笙竽。
曜靈忽西邁，炎燭繼望舒。
翊日浮黃河，長驅旋鄴都。

○ 芙蓉池作詩/〔魏晉〕曹丕

乘輦夜行游，逍遙步西園。
雙渠相溉灌，嘉木繞通川。
卑枝拂羽蓋，修條摩蒼天。
驚風扶輪轂，飛鳥翔我前。
丹霞夾明月，華星出雲間。
上天垂光彩，五色一何鮮。
壽命非松喬，誰能得神仙。
遨游快心意，保己終百年。

○ 於玄武陂作詩/〔魏晉〕曹丕

兄弟共行游，驅車出西城。
野田廣開辟，川渠互相經。
黍稷何鬱鬱，流波激悲聲。
菱芡覆綠水，芙蓉發丹榮。
柳垂重蔭綠，向我池邊生。
乘渚望長洲，群鳥歡譁鳴。
萍藻泛濫浮，澹澹隨風傾。
忘憂共容與，暢此千秋情。

○ 至廣陵於馬上作詩/〔魏晉〕曹丕

觀兵臨江水，水流何湯湯。
戈矛成山林，玄甲耀日光。
猛將懷暴怒，膽氣正縱橫。
誰云江水廣，一葦可以航。
不戰屈敵虜，戢兵稱賢良。
古公宅岐邑，實始剪殷商。
孟獻營虎牢，鄭人懼稽顙。
充國務耕殖，先零自破亡。
興農淮泗間，築室都徐方。
量宜運權略，六軍咸悅康。
豈如東山詩，悠悠多憂傷。

○ 雜詩二首其一/〔魏晉〕曹丕

漫漫秋夜長，烈烈北風涼。
展轉不能寐，披衣起彷徨。
彷徨忽已久，白露沾我裳。
俯視清水波，仰看明月光。
天漢回西流，三五正縱橫。
草蟲鳴何悲，孤雁獨南翔。
鬱鬱多悲思，綿綿思故鄉。
願飛安得翼，欲濟河無梁。
向風長嘆息，斷絕我中腸。

○ 雜詩二首其二/〔魏晉〕曹丕

西北有浮雲，亭亭如車蓋。
惜哉時不遇，適與飄風會。
吹我東南行，行行至吳會。
吳會非我鄉，安得久留滯。
棄置勿復陳，客子常畏人。

○ 於明津作詩/〔魏晉〕曹丕

遙遙山上亭，皎皎雲間星。
遠望使心懷，游子戀所生。
驅車出北門，遙望河陽城。

○ 清河作詩/〔魏晉〕曹丕

方舟戲長水，湛澹自浮沈。
弦歌發中流，悲響有餘音。
音聲入君懷，悽愴傷人心。
心傷安所念，但願恩情深。
願為晨風鳥，雙飛翔北林。

○ 代劉勳妻王氏雜詩/〔魏晉〕曹丕

翩翩牀前帳，張以蔽光輝。
昔將爾同去，今將爾同歸。
緘藏篋笥裏，當復何時披。

○ 夏日詩/〔魏晉〕曹丕

夏時饒溫和，避暑就清涼。
比坐高閣下，延賓作名倡。(一作「北坐高閣下」)
弦歌隨風厲，吐羽含徵商。
嘉餚重疊來，珍果在一傍。
棋局縱橫陳，博弈合雙揚。
巧拙更勝負，歡美樂人腸。
從朝至日夕，安知夏節長。

○ 見挽船士兄弟辭別詩/〔魏晉〕曹丕

鬱鬱河邊樹，青青野田草。
舍我故鄉客，將適萬里道。
妻子牽衣袂，抆淚沾懷抱。
還拊幼童子，顧託兄與嫂。
辭訣未及終，嚴駕一何早。
負笮引文舟，飢渴常不飽。
誰令爾貧賤，咨嗟何所道。

○ 詩/〔魏晉〕曹丕

行行游且獵，且獵路南隅。
彎我烏號弓，騁我纖驪駒。
走者貫鋒鏑，伏者值戈殳。
白日未及移，手獲三十餘。

○ 歌/〔魏晉〕曹丕

長安城西雙員闕，上有一雙銅雀。
一鳴五穀生，再鳴五穀熟。

○ 劒/〔魏晉〕曹丕

越民鑄寳劒，出匣吐寒芒。
服之禦左右，除凶致福祥。

○ 丹霞蔽日行/〔魏晉〕曹丕

丹霞蔽日，采虹垂天。
谷水潺潺，木落翩翩。
孤禽失群，悲鳴雲間。
月盈則沖，華不再繁。
古來有之，嗟我何言。

○ 煌煌京洛行/〔魏晉〕曹丕

夭夭園桃，無子空長。
虛美難假，偏輪不行。
淮陰五刑，鳥盡弓藏。
保身全名，獨有子房。
大憤不收，褒衣無帶。
多言寡誠，祗令事敗。
蘇秦之說，六國以亡。
傾側賣主，車裂固當。
賢矣陳軫，忠而有謀。
楚懷不從，禍卒不救。
禍夫吳起，智小謀大。
西河何健，伏尸何劣。
嗟彼郭生，古之雅人。
智矣燕昭，可謂得臣。
峨峨仲連，齊之高士。
北辭千金，東蹈滄海。

○ 黎陽作詩三首其一/〔魏晉〕曹丕

朝發鄴城，夕宿韓陵。
霖雨載塗，輿人困窮。
載馳載驅，沐雨櫛風。
舍我高殿，何為泥中。
在昔周武，爰暨公旦。
載主而征，救民塗炭。
彼此一時，唯天所贊。
我獨何人，能不靖亂。

○ 黎陽作詩三首其二/〔魏晉〕曹丕

殷殷其雷，濛濛其雨。
我徒我車，涉此艱阻。
遵彼洹湄，言刈其楚。
班之中路，塗潦是御。
轔轔大車，載低載昂。
嗷嗷僕夫，載仆載僵。
蒙塗冒雨，霑衣濡裳。

○ 黎陽作詩/〔魏晉〕曹丕

奉辭罰罪遐征，晨過黎山巉崢。
東濟黃河金營，北觀故宅頓傾。
中有高樓亭亭，荊棘繞蕃叢生。
南望果園青青，霜露慘悽宵零，彼桑梓兮傷情。

○ 寡婦詩/〔魏晉〕曹丕

霜露紛兮交下，木葉落兮淒淒。
候雁叫兮雲中，歸燕翩兮徘徊。
妾心感兮惆悵，白日急兮西頹。
守長夜兮思君，魂一夕兮九乖。
悵延佇兮仰視，星月隨兮天回。
徒引領兮入房，竊自憐兮孤棲。
願從君兮終沒，愁何可兮久懷。

○ 詩/〔魏晉〕曹丕

喪亂悠悠過紀。白骨縱橫萬里。哀哀下民靡恃。吾將佐時整理。復子明辟致仕。

○ 詩/〔魏晉〕曹丕

酒人獻三清，絲□列南廂。

○ 詩/〔魏晉〕曹丕

王韓獨何人，翱翔隨天塗。

○ 詩/〔魏晉〕曹丕

蘭芷生兮芙蓉披。

○ 詩/〔魏晉〕曹丕

回頭四向望，眼中無故人。

○ 詩/〔魏晉〕曹丕

蜘蛛繞戶牖，野草當階生。

○ 詩/〔魏晉〕曹丕

絹綃白如雪，輕華比蟬翼。

○ 折楊柳行/〔魏晉〕曹丕

端坐苦無悰，駕游博望山。

○ 短歌行/〔魏晉〕曹丕

仰瞻帷幕，俯察几筵。
其物如故，其人不存。
神靈倏忽，棄我遐遷。
靡瞻靡恃，泣涕連連。
呦呦游鹿，銜草鳴麑。
翩翩飛鳥，挾子巢棲。
我獨孤煢，懷此百離。
憂心孔疚，莫我能知。
人亦有言，憂令人老。
嗟我白髮，生一何早。
長吟永嘆，懷我聖考。
曰仁者壽，胡不是保。

○ 秋胡行二首其一/〔魏晉〕曹丕

堯任舜禹，當復何為。
百獸率舞，鳳凰來儀。
得人則安，失人則危。
唯賢知賢，人不易知。
歌以詠言，誠不易移。
鳴條之役，萬舉必全。
明德通靈，降福自天。

○ 秋胡行二首其二/〔魏晉〕曹丕

泛泛綠池，中有浮萍。
寄身流波，隨風靡傾。
芙蓉含芳，菡萏垂榮。
朝采其實，夕佩其英。
采之遺誰，所思在庭。
雙魚比目，鴛鴦交頸。
有美一人，婉如清揚。
知音識曲，善為樂方。

○ 善哉行二首其一/〔魏晉〕曹丕

上山采薇，薄暮苦饑。
谿谷多風，霜露沾衣。
野雉群雊，猴猿相追。
還望故鄉，鬱何壘壘。
高山有崖，林木有枝。
憂來無方，人莫之知。
人生如寄，多憂何為。
今我不樂，歲月如馳。
湯湯川流，中有行舟。
隨波轉薄，有似客游。
策我良馬，被我輕裘。
載馳載驅，聊以忘憂。

○ 善哉行二首其二/〔魏晉〕曹丕

有美一人，婉如清揚。
妍姿巧笑，和媚心腸。
知音識曲，善為樂方。
哀弦微妙，清氣含芳。
流鄭激楚，度宮中商。
感心動耳，綺麗難忘。
離鳥夕宿，在彼中洲。
延頸鼓翼，悲鳴相求。
眷然顧之，使我心愁。
嗟爾昔人，休以忘憂。

○ 猛虎行/〔魏晉〕曹丕

與君媾新歡，託配於二儀。
充列于紫微，升降焉可知。
梧桐攀鳳翼，雲雨散洪池。

○ 善哉行/〔魏晉〕曹丕

朝日樂相樂，酣飲不知醉。
悲弦激新聲，長笛吐清氣。
弦歌感人腸，四坐皆歡悅。
寥寥高堂上，涼風入我室。
持滿如不盈，有德者能卒。
君子多苦心，所愁不但一。
慊慊下白屋，吐握不可失。
眾賓飽滿歸，主人苦不悉。
比翼翔雲漢，羅者安所羈。
沖靜得自然，榮華何足為。

○ 善哉行/〔魏晉〕曹丕

朝遊高臺觀，夕宴華池陰。
大酋奉甘醪，狩人獻嘉禽。
齊倡發東舞，秦箏奏西音。
有客從南來，為我彈清琴。
五音紛繁會，拊者激微吟。
淫魚乘波聽，踊躍自浮沈。
飛鳥翻翔舞，悲鳴集北林。
樂極哀情來，寥亮摧肝心。
清角豈不妙，德薄所不任。
大哉子野言，弭弦且自禁。

○ 燕歌行二首其一/〔魏晉〕曹丕

秋風蕭瑟天氣涼，草木搖落露為霜，群燕辭歸雁南翔。
念君客遊思斷腸，慊慊思歸戀故鄉，君何淹留寄他方。
賤妾煢煢守空房，憂來思君不敢忘，不覺淚下沾衣裳。
援琴鳴弦發清商，短歌微吟不能長。
明月皎皎照我牀，星漢西流夜未央。
牽牛織女遙相望，爾獨何辜限河梁。

○ 燕歌行二首其二/〔魏晉〕曹丕

別日何易會日難，山川悠遠路漫漫。
鬱陶思君未敢言，寄聲浮雲往不還。(一作「寄書浮雲往不還」)
涕零雨面毁容顏，誰能懷憂獨不嘆。(一作「涕零雨面毁形顏」)
展詩清歌聊自寬，樂往哀來摧肺肝。(一作「樂往哀來摧心肝」)
耿耿伏枕不能眠，披衣出戶步東西。
仰看星月觀雲間，飛鶬晨鳴聲可憐，留連顧懷不能存。

○ 臨高臺/〔魏晉〕曹丕

臨臺行高。高以軒。下有水。清且寒。中有黃鵠往且翻。行為臣。當盡忠。願令皇帝陛下三千歲。宜居此宮。鵠欲南游。雌不能隨。我欲躬銜汝。口噤不能開。我欲負之。毛衣摧頹。五里一顧。六里徘徊。

○ 陌上桑/〔魏晉〕曹丕

棄故鄉。離室宅。遠從軍旅萬里客。披荊棘。求阡陌。側足獨窘步。路局苲。虎豹嗥動。雞驚禽失。群鳴相索。登高山。奈何蹈盤石。樹木叢生鬱差錯。寢蒿草。蔭松柏。涕泣雨面沾枕席。伴旅單。稍稍日零落。惆悵竊自憐。相痛惜。

○ 秋胡行/〔魏晉〕曹丕

朝與佳人期。日夕殊不來。嘉餚不嘗。旨酒停杯。寄言飛鳥。告余不能。俯折蘭英。仰結桂枝。佳人不在。結之何為。從爾何所之。乃在大海隅。靈若道言。貽爾明珠。企予望之。步立踟躕。佳人不來。何得斯須。

○ 上留田行/〔魏晉〕曹丕

居世一何不同。上留田。富人食稻與粱。上留田。貧子食糟與糠。上留田。貧賤亦何傷。上留田。祿命懸在蒼天。上留田。今爾嘆息將欲誰怨。上留田。

○ 大牆上蒿行/〔魏晉〕曹丕

陽春無不長成。草木群類隨大風起。零落若何翩翩。中心獨立一何煢。四時舍我驅馳。今我隱約欲何為。人生居天壤間。忽如飛鳥棲枯枝。我今隱約欲何為。適君身體所服。何不恣君口腹所嘗。冬被貂鼲溫暖。夏當服綺羅輕涼。行力自苦。我將欲何為。不及君少壯之時。乘堅車。策肥馬良。上有滄浪之天。今我難得久來視。下有蠕蠕之地。今我難得久來履。何不恣意遨游。從君所喜。帶我寶劍。今爾何為自低卬。悲麗平壯觀。白如積雪。利如秋霜。駁犀標首。玉琢中央。帝王所服。辟除凶殃。御左右奈何致福祥。吳之辟閭。越之步光。楚之龍泉。韓有墨陽。苗山之鋋。羊頭之鋼。知名前代。咸自謂麗且美。曾不知君劍良。綺難忘。冠青雲之崔嵬。纖羅為纓。飾以翠翰。既美且輕。表容儀。俯仰垂光榮。宋之章甫。齊之高冠。亦自謂美。蓋何足觀。排金鋪。坐玉堂。風塵不起。天氣清涼。奏桓瑟。舞趙倡。女娥長歌。聲協宮商。感心動耳。蕩氣回腸。酌桂酒。鱠鯉魴。與佳人期為樂康。前奉玉卮。為我行觴。今日樂不可忘。樂未央。為樂常苦遲。歲月逝。忽若飛。何為自苦。使我心悲。

○ 豔歌何嘗行/〔魏晉〕曹丕

何嘗快。獨無憂。但當飲醇酒。炙肥牛。長兄為二千石。中兄被貂裘。小弟雖無官爵。鞍馬馺馺。往來王侯長者游。但當在王侯殿上。快獨摴蒲六博。對坐彈棋。男兒居世。各當努力。蹙迫日暮。殊不久留。少小相觸抵。寒苦常相隨。忿恚安足諍。吾中道與卿共別離。約身奉事君。禮節不可虧。上慚滄浪之天。下顧黃口小兒。奈何復老心皇皇。獨悲誰能知。

○ 月重輪行/〔魏晉〕曹丕

三辰垂光。照臨四海。煥哉何煌煌。悠悠與天地久長。愚見目前。聖睹萬年。明暗相絕。何可勝言。

○ 董逃行/〔魏晉〕曹丕

晨背大河南轅。跋涉遐路漫漫。師徒百萬譁喧。戈矛若林成山。旌旗拂日蔽天。

○ 蘭亭詩/〔魏晉〕曹華

願與達人游，解結遨濠梁。
狂吟任所適，浪流無何鄉。

○ 贈石崇詩/〔魏晉〕曹嘉

文武應時用，兼才在明哲。
嗟嗟我石生，為國之俊杰。
入侍於皇闥，出則登九列。
威檢肅青徐，風發宣吳裔。
疇昔謬同位，情至過魯衛。
分離逾十載，思遠心增結。
願子鑒斯誠，寒暑不逾契。

○ 答東阿王詩/〔魏晉〕曹彪

盤徑難懷抱，停駕與君訣。
即車登北路，永嘆尋先轍。

○ 思友人詩/〔魏晉〕曹攄

密雲翳陽景，霖潦淹庭除。
嚴霜凋翠草，寒風振纖枯。
凜凜天氣清，落落卉木疏。
感時歌蟋蟀，思賢詠白駒。
情隨玄陰滯，心與回飆俱。
思心何所懷，懷我歐陽子。
精義測神奧，清機發妙理。
自我別旬朔，微言絕于耳。
褰裳不足難，清揚未可俟。
延首出階檐，佇立增想似。

○ 感舊詩/〔魏晉〕曹攄

富貴他人合，貧賤親戚離。
廉藺門易軌，田竇相奪移。
晨風集茂林，棲鳥去枯枝。
今我唯困蒙，群士所背馳。
鄉人敦懿義，濟濟蔭光儀。
對賓頌有客，舉觴詠露斯。
臨樂何所嘆，素絲與路歧。

○ 贈石崇詩/〔魏晉〕曹攄

涓涓谷中泉，鬱鬱巖下林。
泄泄群翟飛，咬咬春鳥吟。
野次何索寞，薄暮愁人心。
三軍望衡蓋，歎息有餘音。
臨餚忘肉味，對酒不能斟。
人言重別離，斯情效於今。

○ 贈韓德真詩四章/〔魏晉〕曹攄

赫赫顯族，冠蓋峨峨。
葛延王室，蘞蔓帝家。
如地之岳，如天之河。
爰有韓生，體德逶迤。
玉質含章，珪白無瑕。
庇岳之崇，蔭林之華。
朝游龍泉，夕棲鳳柯。
同宿望舒，參轡羲和。
弘曜日月，不榮若何。(一章)

時不久留，日月其除。
玄景嗟跎，忽淪桑榆。
惜此寸陰，念彼白駒。
昔齊驥蹤，今則異塗。
我頓吳坂，子亨天衢。
爾足既駿，爾御亦殊。
顧我駑蹇，能不踟躕。
取譬草木，假喻龍魚。(二章)

松以冬凋，蘭以春芳。
龍升在雲，魚沈于梁。
大地未綴，華秀梓旁。
傾質惠風，晞采朝陽。
燼微難熾，根朽不長。
爓不自燭，榮於何望。
幽室誰照，冀子餘光。(三章)

餘光不照，怨在貧婦。
谷風遺舊，伐木敦友。
嗟嗟人間，一薄一厚。
時無展季，臧文何咎。
蕭生既沒，誰與結綬。
攝余衣冠，歸守丘阜。
平生之要，不忘在久。
枉爾結駟，軾我壠畝。(四章)

○ 贈石崇詩其一/〔魏晉〕曹攄

昂昂我牧，德惟人豪。
作鎮方岳，有徽其高。
英風遠扇，峻迹遐招。
攻璞荊嵎，滋蘭江皋。
朝采芝蕙，夕玩瓊瑤。
豈乏䂥石，乃收艾蕭。
髦俊在位，多士盈朝。
雖欣嘉願，懼忝班僚。

○ 贈石崇詩其二/〔魏晉〕曹攄

人亦有云，上明下直。
匪唯具臣，諤諤在側。
讜言既奏，朝有正色。
翰飛冲天，必假羽翼。
咨余承乏，與屬備職。
曾無補益，徒竭心力。
龍旗反旆，鸞駕回軾。
願尋塵軌，以除其逼。

○ 贈石崇詩其三/〔魏晉〕曹攄

美茲高會，憑城臨川。
峻墉亢閣，層樓辟軒。
遠望長州，近察重泉。
鬱鬱繁林，蕩蕩洪源。
津人思濟，舟士戲船。
得廁大歡，屢蒙賓延。
飲必酃綠，餚則時鮮。
仰接溫顏，俯聽話言。
嘉我乃遇，遭彼頻煩。

○ 贈石崇詩其四/〔魏晉〕曹攄

浮蓱依水，寄生附林。
託根清流，委積重陰。
願樹之茂，樂川之深。
太陽移宿，葵藿傾心。
至誠苟著，雖微難禁。
況與夫子，利齊斷金。
敢敷中懷，貢之所欽。

○ 贈王弘遠詩/〔魏晉〕曹攄

道貴無名，德尚寡欲。
俗牧其華，我執其朴。
人取其榮，余守其辱。
窮巷湫隘，環堵淺局。
肩牆弗暨，茅室不劉。
潦必陵階，雨則浸桷。
仰懼濡首，俯惟塗足。
妻孥之陋，如彼隸僕。
布裳不衽，韋帶三續。
將乘白駒，歸于空谷。
隱士良苦，樂哉勢族。(一章)

爾樂伊何，志逸樂深。
太府堂堂，閑房愔愔。
旱不厭日，水不患霖。
入歡卓氏，出玩秦鍼。
寵妻懷目，嬖子娛心。
華屏列曜，藻帳垂陰。
纓黻流芳，羅襦解衿。
嬿婉之求，一笑千金。
忽彼苦誡，甘此所欽。
言往不詶，秘其德音。(二章)

采石他山，攻璞南荊。
雖無和璧，冀收瑤瓊。
日月愈久，曾無玉聲。
傾心注耳，寂焉靡聽。
桃李不報，徒勞我誠。
瑾不匿華，蘭不秘馨。
何惜纖翰，莫慰予情。(三章)

○ 贈歐陽建詩/〔魏晉〕曹攄

嗟我良友，惟彥之選。
弱冠參戎，既立南面。
或踊而升，蔚煥其變。
豈徒虛聲，考績畿甸。
約政理繁，事省功辯。
如何勿思，自我不見。
乃命僕夫，北臨其縣。(一章)

義闕三益，誡替離群。
側想讜言，願同蘭芬。
謂芒蓋高，載越其墳。
涉境登朝，信惟惠君。
烈烈威禁，肅如風雲。
誰言善蔽，在幽必聞。
鶴鳴既和，好爵亦分。(二章)

昔有豹產，實能魏鄭。
在漢黃邵，克堪敷政。
著名上代，千載遺詠。
仰瞻先蹤，可不斯競。
方六七十，觀化賢聖。
分河跨土，於茲為盛。
茂勉不墮，古人所病。(三章)

湯湯洪川，朝宗于海。
芒芒甫田，稼穡攸在。
瞻彼南畝，勤血𨼊殆。
鑒此長流，朝夕莫改。
念茲在茲，非孰肯□。
慎終如始，今問遂倍。(四章)

○ 答趙景猷詩/〔魏晉〕曹攄

於鑠趙生，載德相紹。
挺此令嶷，素質晈晈。
投迹清規，研思至道。
擬秋厲節，晞春振藻。(一章)

厲節伊何，如霜之榮。
懷玉匿采，抱蘭秘馨。
藏器俟賈，潛秀養英。(二章)

海蓄其流，山積其壤。
表崇望顯，源深潤廣。
仰惟我友，含光昧爽。
誰謂未章，今將宣朗。(三章)

守真良難，知德者鮮。
賢不悶時，樂在為善。
陟彼彌高，流川日遠。
無憂不至，敦爾攸踐。(四章)

道有夷險，遇有通否。
驥不稱力，士貴所履。
識歸要會，豈嫌塗軌。
苟非德義，於我糠粃。(五章)

泉竭龍逝，樹茂鳥聚。
鬱彼北林，招其儕侶。
嗟我孤根，枝葉胥胥。
歲寒靡託，遠播江渚。(六章)

濟濟京華，俊乂并湊。
悠悠遐裔，我獨是赴。
哀此離群，悲彼孤陋。
非無新好，人則惟舊。(七章)

義著往葉，分珍來裔。
庶幾與子，終茲不敘。
豈如冬夏，寒暑易節。
斯誠既者，信不待誓。(八章)

實望嘉贈，披懷發中。
直諒未聞，屬致謙冲。
投于幽谷，誡之已崇。
客過行雲，虛其旋風。(九章)

導以水柔，示以火急。
寬猛相濟，孰能企及。
古人難慕，洪流叵挹。
軀小裁博，余將焉襲。(十章)

翟氏載離，陳張終辱。
交以時利，胡能不黷。
竊怪吾子，自疑末俗。
愧以沙礫，何言金玉。(十一章)

○ 答趙景猷詩/〔魏晉〕曹攄

泛舟洛川，濟彼黃河。
乘流浮蕩，儵忽經過。
孤柏亭亭，回山峨峨。
水卉發藻，陵木揚葩。
白芷舒華，綠英垂柯。
游鱗交躍，翔鳥相和。
俯玩璇瀨，仰看瓊華。
顧想風人，伐檀山阿。
存彼魚人，滄浪之歌。
邈邈淪漪，滔滔洪波。
大道孔長，人生幾何。
俟瀆之清，徒嬰百羅。
今我不樂，時將蹉跎。
蕩心肆志，與物無瑕。
歡以卒歲，孰知其他。

○ 答趙景猷詩/〔魏晉〕曹攄

季耿惟末，孟冬之初。
大火頹流，日月其除。
嗟我懷人，離群索居。
山谷乖錯，飛沈異塗。
與爾同代，光景永殊。
愛而不見，搔首踟躕。
出門仿佯，陟彼城隅。
俯察綠水，仰瞻天衢。
雍雍和雁，偏偏游鳧。
感物興懷，憤思鬱紆。(一章)

修夜悠悠，寂寂閑處。
情在心想，中宵寤語。
有鳥自南，寄聲謝汝。
飛鳥難期，徒獨延佇。(二章)

精誠之至。崩城隕霜。韓凡丹青。化為鴛鴦。止必交頸。飛必雙翔。願言與汝。攜手同行。情若比目。
離如參商，遺夢想象。
仿佛暉光。中心鬱滯。伊懷永傷。(三章)

素秋授終，玄節敬御。
逝將離征，我整我車。
命彼僕夫，駕言北徂。
告別津裔，執手歧路。
泛舟中流，□□載溯。
臨河嘆逝，眷眷長顧。(四章)

越登關阻，逾歷山川。
峻阜隆崇，流水泉泫。
曠野冥莽，修塗泯綿。
鳥鳴雍雍，木落繽翩。
薄寒吹淒，微風交旋。
惟時愴爾，悼物惻然。
遠思遙奕，近念因悁。
良夜弗寐，嘉餚弗餐。
停駕踟躕，進路槃桓。
心亦何為，顧懷所安。
嗟行伊久，慨其永嘆。
氣感異類，誠發心肝。
離禽赴衡，偏鳥鳴軒。
思如尋縈，莫知其端。(五章)

古人罔極，今我不爽。
願言所欽，唯子靡兩。
情存口詠，心意目想。
形游神還，身去意往。
佇立不見，瞻望佛仿。
婉孌西路，遺憂養養。(六章)

人則惟舊，我好惟新。
一日之隔，悠若三春。
矧乃于別，越兼二旬。
薄暮愁予，思亦終晨。
耿耿不寐，媚茲良人。
今也亡此，誰與獨勤。
夕宿路麋，朝發澤濱。
良駟蹀足，輕車結輪。(七章)

替脫俯仰，荏冉時馳。
秋來冬及，節變歲移。
蓁蓁之葉，漂然去枝。
蔽芾豐草，殞其黃萎。
無生不化，我心匪虧。
眷眷屈生，哀彼乖離。
遲遲楊子，哭此路歧。
繾綣之情，鄙我人斯。
達者無累，內顧何為。(八章)

○ 贈石荊州詩/〔魏晉〕曹攄

轗軻石行難，窈窕山道深。

○ 氣出唱/〔魏晉〕曹操

駕六龍，乘風而行。行四海，路下之八邦。歷登高山臨溪谷，乘雲而行。
行四海外，東到泰山。
仙人玉女，下來翱游。
驂駕六龍飲玉漿。河水盡，不東流。解愁腹，飲玉漿。奉持行，東到蓬萊山，上至天之門。玉闕下，引見得入，赤松相對，四面顧望，視正焜煌。
開玉心正興，其氣百道至。
傳告無窮閉其口，但當愛氣壽萬年。東到海，與天連。神仙之道，出窈入冥，常當專之。心恬澹，無所愒。欲閉門坐自守，天與期氣。願得神之人，乘駕雲車，驂駕白鹿，上到天之門，來賜神之藥。跪受之，敬神齊。當如此，道自來。

○ 氣出唱/〔魏晉〕曹操

華陰山，自以為大。高百丈，浮雲為之蓋。仙人欲來，出隨風，列之雨。吹我洞簫，鼓瑟琴，何誾誾！酒與歌戲，今日相樂誠為樂。玉女起，起舞移數時。鼓吹一何嘈嘈。從西北來時，仙道多駕煙，乘雲駕龍，鬱何務務。遨游八極，乃到昆仑之山，西王母側，神仙金止玉亭。來者為誰？赤松王喬，乃德旋之門。樂共飲食到黃昏。多駕合坐，萬歲長，宜子孫。

○ 氣出唱/〔魏晉〕曹操

游君山，甚為真。
崔嵬砟硌，爾自為神。
乃到王母臺，金階玉為堂，芝草生殿旁。東西廂，客滿堂。主人當行觴，坐者長壽遽何央。長樂甫始宜孫子。常願主人增年，與天相守。

○ 步出夏門行/〔魏晉〕曹操

雲行雨步，超越九江之皋。臨觀異同，心意懷游豫，不知當復何從？經過至我碣石，心惆悵我東海。

○ 薤露/〔魏晉〕曹操

惟漢二十世，所任誠不良。
沐猴而冠帶，知小而謀強。
猶豫不敢斷，因狩執君王。
白虹為貫日，已亦先受殃。
賊臣持國柄，殺主滅宇京。
蕩覆帝基業，宗廟以燔喪。
播越西遷移，號泣而且行。
瞻彼洛城郭，微子為哀傷。

○ 蒿里行/〔魏晉〕曹操

關東有義士，興兵討群凶。
初期會孟津，乃心在咸陽。
軍合力不齊，躊躇而雁行。
勢利使人爭，嗣還自相戕。
淮南弟稱號，刻璽於北方。
鎧甲生蟣蝨，萬姓以死亡。
白骨露於野，千里無雞鳴。
生民百遺一，念之斷人腸。

○ 卻東西門行/〔魏晉〕曹操

鴻雁出塞北，乃在無人鄉。
舉翅萬里餘，行止自成行。
冬節食南稻，春日復北翔。
田中有轉蓬，隨風遠飄揚。
長與故根絕，萬歲不相當。
奈何此征夫，安得去四方。
戎馬不解鞍，鎧甲不離傍。
冉冉老將至，何時返故鄉。
神龍藏深泉，猛獸步高岡。
狐死歸首丘，故鄉安可忘。

○ 謠俗辭/〔魏晉〕曹操

粒米不足舂，寸布不足縫。
甕中無斗儲，發篋無尺繒。
友來從我貸，不知所以應。

○ 觀滄海/〔魏晉〕曹操

東臨碣石，以觀滄海。
水何澹澹，山島竦峙。
樹木叢生，百草豐茂。
秋風蕭瑟，洪波涌起。
日月之行，若出其中。
星漢燦爛，若出其裏。
幸甚至哉，歌以詠志。

○ 步出夏門行土不同/〔魏晉〕曹操

鄉土不同，河朔隆冬。
流澌浮漂，舟船行難。
錐不入地，蘴藾深奧。
水竭不流，冰堅可蹈。
士隱者貧，勇俠輕非。
心常嘆怨，戚戚多悲。
幸甚至哉，歌以詠志。

○ 步出夏門行冬十月/〔魏晉〕曹操

孟冬十月，北風徘徊。
天氣肅清，繁霜霏霏。
鵾雞晨鳴，鴻雁南飛。
鷙鳥潛藏，熊羆窟棲。
錢鎛停置，農收積場。
逆旅整設，以通賈商。
幸甚至哉，歌以詠志。

○ 龜雖壽/〔魏晉〕曹操

神龜雖壽，猶有竟時。
騰蛇乘霧，終為土灰。
老驥伏櫪，志在千里。
烈士暮年，壯心不已。
盈縮之期，不但在天。
養怡之福，可得永年。
幸甚至哉，歌以詠志。

○ 飲馬長城窟行/〔魏晉〕曹操

四時隱南山，子欲適西戎。

○ 氣出唱/〔魏晉〕曹操

駕六龍乘風而行，行四海外。路下之八邦，歷登高山，臨谿谷，乘雲而行，行四海外，東到泰山。仙人玉女，下來翱游，驂駕六龍，飲玉漿，河水盡，不東流。解愁腹，飲玉漿。奉持行，東到蓬萊山。上至天之門。玉闕下，引見得入，赤松相對，四面顧望，視正焜煌。開王心正興，其氣百道至，傳告無窮。閉其口，但當愛氣，壽萬年。東到海，與天連。神仙之道，出窈入冥。常當專之，心恬憺無所愒欲，閉門坐自守，天與期氣。願得神之人，乘駕雲車，驂駕白鹿，上到天之門，來賜神之藥。跪受之，敬神齊。當如此，道自來。華陰山，自以為大，高百丈，浮雲為之蓋。仙人欲來，出隨風，列之雨。吹我洞簫鼓瑟琴，何誾誾，酒與歌戲。今日相樂誠為樂，玉女起，起舞移數時。鼓吹一何嘈嘈，從西北來時，仙道多駕煙，乘雲駕龍，鬱何蓩蓩。遨游八極，乃到崑崙之山，西王母側。神仙金止玉亭，來者為誰。赤松王喬，乃德旋之門。樂共飲食到黃昏，多駕合坐，萬歲長宜子孫。游君山，甚為真，磪磈砟硌，爾自為神。乃到王母臺，金階玉為堂，芝草生殿旁。東西廂，客滿堂。主人當行觴，坐者長壽遽何央。長樂甫始宜孫子，常願主人增年，與天相守。

○ 精列/〔魏晉〕曹操

厥初生，造化之陶物，莫不有終期。莫不有終期，聖賢不能免，何為懷此憂。願螭龍之駕，思想崑崙居。思想崑崙居，見期於迂怪，志意在蓬萊。志意在蓬萊，周孔聖徂落，會稽以墳丘。會稽以墳丘，陶陶誰能度，君子以弗憂。年之暮，奈何，過時時來微。


○ 度關山/〔魏晉〕曹操

天地間。人為貴。立君牧民。為之執則。車轍馬迹。經緯四極。黜陟幽明。黎庶繁息。於鑠賢聖。總統邦域。封建五爵。井田刑獄。有燔丹書。無普赦贖。皋陶甫侯。何有失職。嗟哉後世。改制易律。勞民為君。役賦其力。舜漆食器。畔者十國。不及唐堯。采椽不斫。世嘆伯夷。欲以厲俗。侈惡之大。儉為共德。許由推讓。豈有訟曲。兼愛尚同。疏者為戚。

○ 對酒/〔魏晉〕曹操

對酒歌。太平時。吏不呼門。王者賢且明。宰相股肱皆忠良。咸禮讓。民無所爭訟。三年耕有九年儲。倉穀滿盈。斑白不負戴。雨澤如此。百穀用成。卻走馬以糞其土田。爵公侯伯子男。咸愛其民。以黜陟幽明。子養有若父與兄。犯禮法。輕重隨其刑。路無拾遺之私。囹圄空虛。冬節不斷人。耄耋皆得以壽終。恩澤廣及草木昆蟲。

○ 陌上桑/〔魏晉〕曹操

駕虹霓。乘赤雲。登彼九疑歷玉門。濟天漢。至昆仑。見西王母。謁東君。交赤松。及羨門。受要秘道愛精神。食芝英。飲醴泉。拄杖桂枝佩秋蘭。絕人事。游渾元。若疾風游欻飄翩。景未移。行數千。壽如南山不忘愆。

○ 短歌行/〔魏晉〕曹操

周西伯昌。懷此聖德。三分天下。而有其二。修奉貢獻。臣節不墜。崇侯讒之。是以拘系。後見赦原。賜之斧鉞。得使征伐。為仲尼所稱。逮及德行。猶奉事殷。論敘其美。齊桓之功。為霸之首。九合諸侯。一匡天下。一匡天下。不以兵車。正而不譎。其德傳稱。孔子所嘆。并稱夷吾。民受其恩。賜與廟胙。命無下拜。小白不敢爾。天威在顏咫尺。晉文亦霸。躬奉天王。受賜圭瓚。秬鬯彤弓。盧弓矢千。虎賁三百人。威服諸侯。師之所尊。八方聞之。名亞齊桓。河陽之會。詐稱周王。是以其名紛葩。

○ 短歌行/〔魏晉〕曹操

對酒當歌，人生幾何。
譬如朝露，去日苦多。
慨當以慷，憂思難忘。
何以解憂，唯有杜康。
青青子衿，悠悠我心。
但為君故，沈吟至今。
呦呦鹿鳴，食野之蘋。
我有嘉賓，鼓瑟吹笙。
明明如月，何時可掇。
憂從中來，不可斷絕。
越陌度阡，枉用相存。
契闊談燕，心念舊恩。
月明星稀，烏鵲南飛。
繞樹三匝，何枝可依。
山不厭高，海不厭深。
周公吐哺，天下歸心。

○ 秋胡行二首其一/〔魏晉〕曹操

晨上散關山，此道當何難。
牛頓不起，車墮谷間。
坐盤石之上，彈五弦之琴。
作為清角韻，意中迷煩。
歌以言志，晨上散關山。(一解)

有何三老公，卒來在我傍。
負揜被裘，似非恒人。
謂卿云何，困苦以自怨。
徨徨所欲，來到此間。
歌以言志，有何三老公。(二解)

我居崑崙山，所謂者真人。
道深有可得，名山歷觀，遨遊八極，枕石漱流飲泉。
沈吟不决，遂上升天。
歌以言志，我居崑崙山。(三解)

去去不可追，長恨相牽攀。
夜夜安得寐，惆悵以自憐。
正而不譎，乃賦依因。
經傳所過，西來所傳。
歌以言志，去去不可追。(四解)

○ 秋胡行二首其二/〔魏晉〕曹操

願登泰華山，神人共遠遊。
經歷崑崙山，到蓬萊，飄颻八極，與神人俱。
思得神藥，萬歲為期。
歌以言志，願登泰華山。(一解)

天地何長久，人道居之短。
世言伯陽，殊不知老。
赤松王喬，亦云得道。
得之未聞，庶以夀考。
歌以言志，天地何長久。(二解)

明明日月光，何所不光昭。
二儀合聖化，貴者獨人不。
萬國率土，莫非王臣。
仁義為名，禮樂為榮。
歌以言志，明明日月光。(三解)

四時更逝去，晝夜以成歲。
大人先天而天弗違。
不戚年往，憂世不治。
存亡有命，慮之為蚩。
歌以言志，四時更逝去。(四解)

戚戚欲何念，歡笑意所之。
壮盛智慧，殊不再來。
愛時進趣，將以惠誰。
汎汎放逸，亦同何為。
歌以言志，戚戚欲何念。(五解)

○ 苦寒行/〔魏晉〕曹操

北上太行山，艱哉何巍巍。
羊腸坂詰屈，車輪為之摧。
樹木何蕭瑟，北風聲正悲。
熊羆對我蹲，虎豹夾路蹄。
谿谷少人民，雪落何霏霏。
延頸長嘆息，遠行多所懷。
我心何怫鬱，思欲一東歸。
水深橋梁絕，中路正徘徊。
迷惑失故路，薄暮無宿棲。
行行日已遠，人馬同時饑。
擔囊行取薪，斧冰持作糜。
悲彼東山詩，悠悠使我哀。

○ 善哉行其一/〔魏晉〕曹操

古公亶父，積德垂仁。
思弘一道，哲王於豳。

太伯仲雍，王德之仁。
行施百世，斷髮文身。

伯夷叔齊，古之遺賢。
讓國不用，餓殂首山。

智哉山甫，相彼宣王。
何用杜伯，累我聖賢。

齊桓之霸，頼得仲父。
後任竪刁，蟲流出戶。

晏子平仲，積德兼仁。
與世沈德，未必思命。

仲尼之世，王國為君。
随制飲酒，揚波使官。

○ 善哉行/〔魏晉〕曹操

自惜身薄祜，夙賤罹孤苦。
既無三徒教，不聞過庭語。
其窮如抽裂，自以思所怙。
雖懷一介志，是時其能與。
守窮者貧賤，惋歎淚如雨。
泣涕於悲夫，乞活要能睹。
我願於天窮，琅邪傾側左。
雖欲竭忠誠，欣公歸其楚。
快人由為歎，抱情不得叙。
顯行天教人，誰知莫不緒。
我願何時随，此歎亦難處。
今我將何照於光曜，釋銜不如雨。

○ 董卓歌辭/〔魏晉〕曹操

德行不虧缺，變故自難常。鄭康成行酒伏地氣絕，郭景圖命盡於園桑。

○ 薤露行/〔魏晉〕·曹植

天地無窮極，陰陽轉相因。
人居一世間，忽若風吹塵。
願得展功勤，輸力於明君。
懷此王佐才，慷慨獨不羣。
鱗介尊神龍，走獸宗麒麟。
蟲獸猶知德，何況於士人。
孔氏刪詩書，王業粲已分。
騁我徑寸翰，流藻垂華芬。

○ 惟漢行/〔魏晉〕·曹植

太極定二儀，清濁始以形。
三光炤八極，天道甚著明。
爲人立君長，欲以遂其生。
行仁章以瑞，變故誡驕盈。
神高而聽卑，報若響應聲。
明主敬細微，三季瞢天經。
二皇稱至化，盛哉唐虞庭。
禹湯繼厥德，周亦致太平。
在昔懷帝京，日昃不敢寧。
濟濟在公朝，萬載馳其名。

○ 鰕䱇篇/〔魏晉〕·曹植

鰕䱇游潢潦，不知江海流。
燕雀戲藩柴，安識鴻鵠遊。
世士此誠明，大德固無儔。
駕言登五嶽，然後小陵丘。
俯觀上路人，勢利惟是謀。
讎高念皇家，遠懷柔九州。
撫劍而雷音，猛氣縱橫浮。
汎泊徒嗷嗷，誰知壯士憂。

○ 吁嗟篇/〔魏晉〕·曹植

吁嗟此轉蓬，居世何獨然。
長去本根逝，宿夜無休閒。
東西經七陌，南北越九阡。
卒遇回風起，吹我入雲間。
自謂終天路，忽然下沈淵。
驚颷接我出，故歸彼中田。
當南而更北，謂東而反西。
宕宕當何依，忽亡而復存。
飄颻周八澤，連翩曆五山。
流轉無恒處，誰知吾苦艱。
願爲中林草，秋隨野火燔。
糜滅豈不痛，願與根荄連。

○ 浮萍篇/〔魏晉〕·曹植

浮萍寄清水，隨風東西流。
結髮辭嚴親，來爲君子仇。
恪勤在朝夕，無端獲罪尤。
在昔蒙恩惠，和樂如瑟琴。
何意今摧頹，曠若商與參。
茱萸自有芳，不若桂與蘭。
新人雖可愛，無若故所歡。
行雲有返期，君恩儻中還。
慊慊仰天歎，愁心將何愬。
日月不恒處，人生忽若寓。
悲風來入懷，淚下如垂露。
發篋造裳衣，裁縫紈與素。

○ 豫章行二首其一/〔魏晉〕·曹植

窮達難豫圖，禍福信亦然。
虞舜不逢堯，耕耘處中田。
太公未遭文，漁釣終渭川。
不見魯孔丘，窮困陳蔡間。
周公下白屋，天下稱其賢。

○ 豫章行二首其二/〔魏晉〕·曹植

鴛鴦自朋親，不若比翼連。
他人雖同盟，骨肉天性然。
周公穆康叔，管蔡則流言。
子臧讓千乘，季札慕其賢。

○ 野田黃雀行/〔魏晉〕·曹植

高樹多悲風，海水揚其波。
利劍不在掌，結友何須多。
不見籬間雀，見鷂自投羅。
羅家得雀喜，少年見雀悲。
拔劍捎羅網，黃雀得飛飛。
飛飛摩蒼天，來下謝少年。

○ 門有萬里客/〔魏晉〕·曹植

門有萬里客，問君何鄉人。
褰裳起從之，果得心所親。
挽裳對我泣，太息前自陳。
本是朔方士，今爲吳越民。
行行將復行，去去適西秦。

○ 泰山梁甫行/〔魏晉〕·曹植

八方各異氣，千里殊風雨。
劇哉邊海民，寄身於草墅。
妻子象禽獸，行止依林阻。
柴門何蕭條，狐兔翔我宇。

○ 怨歌行/〔魏晉〕·曹植

爲君既不易，爲臣良獨難。
忠信事不顯，乃有見疑患。
周公佐成王，金縢功不刊。
推心輔王室，二叔反流言。
待罪居東國，泣涕常流連。
皇靈大動變，震雷風且寒。
拔樹偃秋稼，天威不可干。
素服開金縢，感悟求其端。
公旦事既顯，成王乃哀歎。
吾欲竟此曲，此曲悲且長。
今日樂相樂，別後莫相忘。

○ 怨歌行一首七解晉曲所奏/〔魏晉〕·曹植

明月照高樓，流光正徘徊。
上有愁思婦，悲嘆有餘哀。(一解)
借問嘆者誰，自云宕子妻。
夫行踰十載，賤妾常獨棲。(二解)
念君過於渴，思君劇於飢。
君為高山栢，妾為濁水泥。(三解。一作「君若清路塵，妾若濁水泥。」)
北風行蕭蕭，烈烈入吾耳。
心中念故人，淚墮不能止。(四解)
浮沈各異路，會合當何諧。
願作東北風，吹我入君懷。(五解)
君懷常不開，賤妾當何依。
恩情中道絕，流止任東西。(六解)
我欲竟此曲，此曲悲且長。
今日樂相樂，别後莫相忘。(七解)

○ 當欲游南山行/〔魏晉〕·曹植

東海廣且深，由卑下百川。
五嶽雖高大，不逆垢與塵。
良木不十圍，洪條無所因。
長者能博愛，天下寄其身。
大匠無棄材，船車用不均。
錐刀各異能，何所獨卻前。
嘉善而矜愚，大聖亦同然。
仁者各壽考，四坐咸萬年。

○ 名都篇/〔魏晉〕·曹植

名都多妖女，京洛出少年。
寶劍直千金，被服麗且鮮。
鬭雞東郊道，走馬長楸間。
馳騁未能半，雙兔過我前。
攬弓捷鳴鏑，長驅上南山。
左挽因右發，一縱兩禽連。
餘巧未及展，仰手接飛鳶。
觀者咸稱善，眾工歸我妍。
歸來宴平樂，美酒斗十千。
膾鯉臇胎鰕，炮鱉炙熊蹯。
鳴儔嘯匹侶，列坐竟長筵。
連翩擊鞠壤，巧捷惟萬端。
白日西南馳，光景不可攀。
雲散還城邑，清晨復來還。

○ 美女篇/〔魏晉〕·曹植

美女妖且閑，采桑歧路間。
柔條紛冉冉，落葉何翩翩。
攘袖見素手，皓腕約金環。
頭上金爵釵，腰佩翠琅玕。
明珠交玉體，珊瑚間木難。
羅衣何飄颻，輕裾隨風還。
顧盼遺光采，長嘯氣若蘭。
行徒用息駕，休者以忘餐。
借問女安居，乃在城南端。
青樓臨大路，高門結重關。
容華耀朝日，誰不希令顏。
媒氏何所營，玉帛不時安。
佳人慕高義，求賢良獨難。
眾人徒嗷嗷，安知彼所觀。
盛年處房室，中夜起長歎。

○ 五遊詠/〔魏晉〕·曹植

九州不足步，願得凌雲翔。
逍遙八紘外，遊目曆遐荒。
披我丹霞衣，襲我素霓裳。
華蓋芬晻藹，六龍仰天驤。
曜靈未移景，倏忽造昊蒼。
閶闔啟丹扉，雙闕曜朱光。
徘徊文昌殿，登陟太微堂。
上帝休西櫺，羣後集東廂。
帶我瓊瑤佩，漱我沆瀣漿。
踟躕玩靈芝，徙倚弄華芳。
王子奉仙藥，羨門進奇方。
服食享遐紀，延壽保無疆。

○ 遠遊篇/〔魏晉〕·曹植

遠遊臨四海，俯仰觀洪波。
大魚若曲陵，承浪相經過。
靈鼇戴方丈，神嶽儼嵯峨。
仙人翔其隅，玉女戲其阿。
瓊蕊可療飢，仰首吸朝霞。
崑崙本吾宅，中州非我家。
將歸謁東父，一舉超流沙。
鼓翼舞時風，長嘯激清歌。
金石固易敝，日月同光華。
齊年與天地，萬乘安足多。

○ 升天行其一/〔魏晉〕·曹植

乘蹻追術士，遠之蓬萊山。
靈液飛素波，蘭桂上參天。
玄豹游其下，翔鵾戲其巔。
乘風忽登舉，彷佛見眾仙。

○ 升天行其二/〔魏晉〕·曹植

扶桑之所出，乃在朝陽谿。
中心陵蒼昊，布葉蓋天涯。
日出登東幹，既夕沒西枝。
願得紆陽轡，迴日使東馳。

○ 仙人篇/〔魏晉〕·曹植

仙人攬六著，對博太山隅。
湘娥拊琴瑟，秦女吹笙竽。
玉樽盈桂酒，河伯獻神魚。
四海一何局，九州安所如。
韓終與王喬，要我於天衢。
萬里不足步，輕舉凌太虛。
飛騰踰景雲，高風吹我軀。
迴駕觀紫薇，與帝合靈符。
閶闔正嵯峨，雙闕萬丈餘。
玉樹扶道生，白虎夾門樞。
驅風遊四海，東過王母廬。
俯觀五嶽間，人生如寄居。
潛光養羽翼，進趨且徐徐。
不見軒轅氏，乘龍出鼎湖。
徘徊九天上，與爾長相須。

○ 盤石篇/〔魏晉〕·曹植

盤盤山巔石，飄颻澗底蓬。
我本太山人，何爲客淮東。
蒹葭彌斥土，林木無分重。
岸巖若崩缺，湖水何洶洶。
蚌蛤被濱涯，光彩如錦虹。
高彼淩雲霄，浮氣象螭龍。
鯨脊若丘陵，鬚若山上松。
呼吸吞船欐，澎濞戲中鴻。
方舟尋高價，珍寶麗以通。
一舉必千里，乘颸舉帆幢。
經危履險阻，未知命所鐘。
常恐沈黃壚，下與黿鱉同。
南極蒼梧野，遊眄窮九江。
中夜指參辰，欲師當定從。
仰天長太息，思想懷故邦。
乘桴何所志，吁嗟我孔公。

○ 驅車篇/〔魏晉〕·曹植

驅車撣駑馬，東到奉高城。
神哉彼泰山，五嶽專其名。
隆高貫雲霓，嵯峨出太清。
周流二六候，間置十二亭。
上有涌醴泉，玉石揚華英。
東北望吳野，西眺觀日精。
魂神所繫屬，逝者感斯征。
王者以歸天，效厥元功成。
歷代無不遵，禮記有品程。
探策或長短，唯德享利貞。
封者七十帝，軒皇元獨靈。
餐霞漱沆瀣，毛羽被身形。
發舉蹈虛廓，徑庭升窈冥。
同壽東父年，曠代永長生。

○ 種葛篇/〔魏晉〕·曹植

種葛南山下，葛藟自成陰。
與君初婚時，結髮恩義深。
歡愛在枕席，宿昔同衣衾。
竊慕棠棣篇，好樂和瑟琴。
行年將晚暮，佳人懷異心。
恩紀曠不接，我情遂抑沈。
出門當何顧，徘徊步北林。
下有交頸獸，仰有雙棲禽。
攀枝長歎息，淚下沾羅襟。
良馬知我悲，延頸對我吟。
昔爲同池魚，今爲商與參。
往古皆歡遇，我獨困於今。
棄置委天命，悠悠安可任。

○ 苦熱行/〔魏晉〕·曹植

行游到日南，經歷交阯鄉。
苦熱但曝露，越夷水中藏。

○ 豔歌行/〔魏晉〕·曹植

出自薊北門，遙望胡地桑。
枝枝自相值，葉葉自相當。

○ 歌/〔魏晉〕·曹植

望雲際兮有好仇，天路長兮往無由。
佩蘭蕙兮爲誰修，宴婉絕兮我心愁。

○ 公讌詩/〔魏晉〕·曹植

公子敬愛客，終宴不知疲。
清夜遊西園，飛蓋相追隨。
明月澄清影，列宿正參差。
秋蘭被長坂，朱華冒綠池。
潛魚躍清波，好鳥鳴高枝。
神颷接丹轂，輕輦隨風移。
飄颻放志意，千秋長若斯。

○ 侍太子坐詩/〔魏晉〕·曹植

白日曜青春，時雨靜飛塵。
寒冰辟炎景，涼風飄我身。
清醴盈金觴，餚饌縱橫陳。
齊人進奇樂，歌者出西秦。
翩翩我公子，機巧忽若神。

○ 鬭雞詩/〔魏晉〕·曹植

遊目極妙伎，清聽厭宮商。
主人寂無爲，眾賓進樂方。
長筵坐戲客，鬭雞間觀房。
羣雄正翕赫，雙翹自飛揚。
揮羽激清風，悍目發朱光。
觜落輕毛散，嚴距往往傷。
長鳴入青雲，扇翼獨翱翔。
願蒙狸膏助，常得擅此場。

○ 贈徐幹詩/〔魏晉〕·曹植

驚風飄白日，忽然歸西山。
圓景光未滿，眾星燦以繁。
志士營世業，小人亦不閒。
聊且夜行游，游彼雙闕間。
文昌鬱雲興，迎風高中天。
春鳩鳴飛棟，流猋激櫺軒。
顧念蓬室士，貧賤誠足憐。
薇藿弗充虛，皮褐猶不全。
慷慨有悲心，興文自成篇。
寶棄怨何人，和氏有其愆。
彈冠俟知己，知己誰不然。
良田無晚歲，膏澤多豐年。
亮懷璠璵美，積久德愈宣。
親交義在敦，申章復何言。

○ 贈丁儀詩/〔魏晉〕·曹植

初秋涼氣發，庭樹微銷落。
凝霜依玉除，清風飄飛閣。
朝雲不歸山，霖雨成川澤。
黍稷委疇隴，農夫安所穫。
在貴多忘賤，爲恩誰能博。
狐白足禦冬，焉念無衣客。
思慕延陵子，寶劍非所惜。
子其寧爾心，親交義不薄。

○ 贈王粲詩/〔魏晉〕·曹植

端坐苦愁思，攬衣起西游。
樹木發春華，清池激長流。
中有孤鴛鴦，哀鳴求匹儔。
我願執此鳥，惜哉無輕舟。
欲歸忘故道，顧望但懷愁。
悲風鳴我側，羲和逝不留。
重陰潤萬物，何懼澤不周。
誰令君多念，自使懷百憂。

○ 贈丁儀王粲詩/〔魏晉〕·曹植

從軍度函谷，驅馬過西京。
山岑高無極，涇渭揚濁清。
壯哉帝王居，佳麗殊百城。
員闕出浮雲，承露槩泰清。
皇佐揚天惠，四海無交兵。
權家雖愛勝，全國爲令名。
君子在末位，不能歌德聲。
丁生怨在朝，王子歡自營。
歡怨非貞則，中和誠可經。

○ 贈丁翼詩/〔魏晉〕·曹植

嘉賓填城闕，豐膳出中厨。
吾與二三子，曲宴此城隅。
秦箏發西氣，齊瑟揚東謳。
肴來不虛歸，觴至反無餘。
我豈狎異人，朋友與我俱。
大國多良材，譬海出明珠。
君子義休偫，小人德無儲。
積善有餘慶，榮枯立可須。
滔蕩固大節，時俗多所拘。
君子通大道，無願爲世儒。

○ 贈白馬王彪詩/〔魏晉〕·曹植

謁帝承明廬，逝將歸舊疆。
清晨發皇邑，日夕過首陽。
伊洛廣且深，欲濟川無梁。
汎舟越洪濤，怨彼東路長。
顧瞻戀城闕，引領情內傷。
太谷何寥廓，山樹鬱蒼蒼。
霖雨泥我塗，流潦浩縱橫。
中逵絕無軌，改轍登高岡。
修坂造雲日，我馬玄以黃。
玄黃猶能進，我思鬱以紆。
鬱紆將何念，親愛在離居。
本圖相與偕，中更不克俱。
鴟梟鳴衡軛，豺狼當路衢。
蒼蠅間白黑，讒巧反親疏。
欲還絕無蹊，攬轡止踟蹰。
踟蹰亦何留，相思無終極。
秋風發微涼，寒蟬鳴我側。
原野何蕭條，白日忽西匿。
歸鳥赴喬林，翩翩厲羽翼。
孤獸走索羣，銜草不遑食。
感物傷我懷，撫心長太息。
太息將何爲，天命與我違。
奈何念同生，一往形不歸。
孤魂翔故域，靈柩寄京師。
存者忽復過，亡沒身自衰。
人生處一世，去若朝露晞。
年在桑榆間，影響不能追。
自顧非金石，咄唶令心悲。
心悲動我神，棄置莫復陳。
丈夫志四海，萬里猶比鄰。
恩愛苟不虧，在遠分日親。
何必同衾幬，然後展慇懃。
憂思成疾疢，無乃兒女仁。
倉卒骨肉情，能不懷苦辛。
苦辛何慮思，天命信可疑。
虛無求列仙，松子久吾欺。
變故在斯須，百年誰能持。
離別永無會，執手將何時。
王其愛玉體，俱享黃髮期。
收淚卽長路，援筆從此辭。

○ 三良詩/〔魏晉〕·曹植

功名不可爲，忠義我所安。
秦穆先下世，三臣皆自殘。
生時等榮樂，既沒同憂患。
誰言捐軀易，殺身誠獨難。
攬涕登君墓，臨穴仰天歎。
長夜何冥冥，一往不復還。
黃鳥爲悲鳴，哀哉傷肺肝。

○ 代劉勳妻王氏雜詩/〔魏晉〕·曹植

誰言去婦薄，去婦情更重。
千里不唾井，況乃昔所奉。
遠望未爲遙，踟躕不得共。

○ 送應氏詩二首其一/〔魏晉〕·曹植

步登北邙阪，遙望洛陽山。
洛陽何寂寞，宮室盡燒焚。
垣牆皆頓擗，荊棘上參天。
不見舊耆老，但睹新少年。
側足無行徑，荒疇不復田。
遊子久不歸，不識陌與阡。
中野何蕭條，千里無人煙。
念我平常居，氣結不能言。

○ 送應氏詩二首其二/〔魏晉〕·曹植

清時難屢得，嘉會不可常。
天地無終極，人命若朝霜。
願得展嬿婉，我友之朔方。
親昵並集送，置酒此河陽。
中饋豈獨薄，賓飲不盡觴。
愛至望苦深，豈不愧中腸。
山川阻且遠，別促會日長。
願爲比翼鳥，施翮起高翔。

○ 棄婦詩/〔魏晉〕·曹植

石榴植前庭，綠葉搖縹青。
丹華灼烈烈，璀彩有光榮。
光榮曄流離，可以戲淑靈。
有鳥飛來集，拊翼以悲鳴。
悲鳴夫何爲，丹華實不成。
拊心長歎息，無子當歸寧。
有子月經天，無子若流星。
天月相終始，流星沒無精。
棲遲失所宜，下與瓦石幷。
憂懷從中來，歎息通雞鳴。
反側不能寐，逍遙於前庭。
踟躕還入房，肅肅帷幕聲。
搴帷更攝帶，撫絃彈鳴箏。
慷慨有餘音，要妙悲且清。
收淚長歎息，何以負神靈。
招搖待霜露，何必春夏成。
晚獲爲良實，願君且安寧。

○ 遊仙詩/〔魏晉〕·曹植

人生不滿百，戚戚少歡娛。
意欲奮六翮，排霧陵紫虛。
蟬蛻同松喬，翻跡登鼎湖。
翱翔九天上，騁轡遠行遊。
東觀扶桑曜，西臨弱水流。
北極登玄渚，南翔陟丹邱。

○ 雜詩/〔魏晉〕·曹植

悠悠遠行客，去家千餘里。
出亦無所之，入亦無所止。
浮雲翳日光，悲風動地起。

○ 雜詩/〔魏晉〕·曹植

美玉生盤石，寶劍出龍淵。
帝王臨朝服，秉此威百蠻。
歷久不見貴，雜糅刀刃間。

○ 雜詩七首其一/〔魏晉〕·曹植

高臺多悲風，朝日照北林。
之子在萬里，江湖迥且深。
方舟安可極，離思故難任。
孤雁飛南游，過庭長哀吟。
翹思慕遠人，願欲托遺音。
形影忽不見，翩翩傷我心。

○ 雜詩七首其二/〔魏晉〕·曹植

轉蓬離本根，飄颻隨長風。
何意迴飆舉，吹我入雲中。
高高上無極，天路安可窮。
類此遊客子，捐軀遠從戎。
毛褐不掩形，薇藿常不充。
去去莫復道，沈憂令人老。

○ 雜詩七首其三/〔魏晉〕·曹植

西北有織婦，綺縞何繽紛。
明晨秉機杼，日昃不成文。
太息終長夜，悲嘯入青雲。
妾身守空閨，良人行從軍。
自期三年歸，今已曆九春。
飛鳥遶樹翔，噭噭鳴索羣。
願爲南流景，馳光見我君。

○ 雜詩七首其四/〔魏晉〕·曹植

南國有佳人，容華若桃李。
朝遊江北岸，夕宿瀟湘沚。
時俗薄朱顏，誰爲發皓齒。
俛仰歲將暮，榮耀難久恃。

○ 雜詩七首其五/〔魏晉〕·曹植

僕夫早嚴駕，吾行將遠遊。
遠遊欲何之，吳國爲我仇。
將騁萬里塗，東路安足由。
江介多悲風，淮泗馳急流。
願欲一輕濟，惜哉無方舟。
閑居非吾志，甘心赴國憂。

○ 雜詩七首其六/〔魏晉〕·曹植

飛觀百餘尺，臨牖御櫺軒。
遠望周千里，朝夕見平原。
烈士多悲心，小人媮自閑。
國讎亮不塞，甘心思喪元。
拊劍西南望，思欲赴太山。
絃急悲聲發，聆我慷慨言。

○ 雜詩七首其七/〔魏晉〕·曹植

攬衣出中閨，逍遙步兩楹。
閒房何寂寞，綠草被階庭。
空室自生風，百鳥翩南征。
春思安可忘，憂戚與我幷。
佳人在遠道，妾身單且煢。
歡會難再遇，芝蘭不重榮。
人皆棄舊愛，君豈若平生。
寄松爲女蘿，依水如浮萍。
齎身奉衿帶，朝夕不墮傾。
倘終顧盼恩，永副我中情。

○ 七哀詩/〔魏晉〕·曹植

明月照高樓，流光正徘徊。
上有愁思婦，悲歎有餘哀。
借問歎者誰，言是宕子妻。
君行踰十年，孤妾常獨棲。
君若清路塵，妾若濁水泥。
浮沈各異勢，會合何時諧。
願爲西南風，長逝入君懷。
君懷良不開，賤妾當何依。

○ 情詩/〔魏晉〕·曹植

微陰翳陽景，清風飄我衣。
遊魚潛綠水，翔鳥薄天飛。
眇眇客行士，遙役不得歸。
始出嚴霜結，今來白露晞。
遊子歎黍離，處者歌式微。
慷慨對嘉賓，悽愴內傷悲。

○ 喜雨詩/〔魏晉〕·曹植

天覆何彌廣，苞育此羣生。
棄之必憔悴，惠之則滋榮。
慶雲從北來，鬱述西南征。
時雨中夜降，長雷周我庭。
嘉種盈膏壤，登秋畢有成。

○ 詩/〔魏晉〕·曹植

雙鶴俱遨遊，相失東海傍。
雄飛竄北朔，雌驚赴南湘。
棄我交頸歡，離別各異方。
不惜萬里道，但恐天網張。

○ 七步詩/〔魏晉〕·曹植

煮豆持作羹，漉豉以爲汁。
萁在釜下然，豆在釜中泣。
本是同根生，相煎何太急。

○ 離友詩二首其一/〔魏晉〕·曹植
序:鄉人有夏侯威者，少有成人之風，余尚其為人，與之昵好。王師振旅，送余于魏邦，心有眷然，為之隕涕。乃作離友之詩，其辭曰：

王旅遊兮背故鄉，彼君子兮篤人綱。
媵余行兮歸朔方，馳原隰兮尋舊疆。
車載奔兮馬繁驤，涉浮濟兮泛輕航。
迄魏都兮息蘭房，展宴好兮惟樂康。

○ 離友詩二首其二/〔魏晉〕·曹植

凉風肅兮白露滋，木感氣兮柔葉辭。
臨淥水兮登重基，折秋華兮采靈芝。
尋永歸兮贈所思，感離隔兮會無期，伊鬱悒兮情不怡。

○ 殘句/〔魏晉〕·曹植

日匿影兮天微陰。經迥路兮造北林。

○ 詩/〔魏晉〕·曹植

皇考建世業，余從征四方。
櫛風而沐雨，萬里蒙露霜。
劍戟不離手，鎧甲爲衣裳。

○ 芙蓉池詩/〔魏晉〕·曹植

逍遙芙蓉池，翩翩戲輕舟。
南陽棲雙鵠，北柳有鳴鳩。

○ 言志詩/〔魏晉〕·曹植

慶雲未時興，雲龍潛作魚。
神鸞失其儔，還從燕雀居。

○ 詩/〔魏晉〕·曹植

遊鳥翔故巢，狐死反丘穴。
我信歸故鄉，安得憚離別。

○ 詩/〔魏晉〕·曹植

君王禮英賢，不吝千金璧。
從容冰井臺，清池映華薄。

○ 丹霞蔽日行/〔魏晉〕·曹植

紂爲昏亂，虐殘忠正。
周室何隆，一門三聖。
牧野致功，天亦革命。
漢祚之興，階秦之衰。
雖有南面，王道陵夷。
炎光再幽，殄滅無遺。

○ 飛龍篇/〔魏晉〕·曹植

晨游泰山，雲霧窈窕。
忽逢二童，顏色鮮好。
乘彼白鹿，手翳芝草。
我知真人，長跪問道。
西登玉臺，金樓復道。
授我仙藥，神皇所造。
教我服食，還精補腦。
壽同金石，永世難老。

○ 飛龍篇/〔魏晉〕·曹植

南經丹穴，積陽所生。
煎石流鑠，品物無形。

○ 遠遊篇/〔魏晉〕·曹植

夜光明珠，下隱金沙。
採之誰遺，漢女湘娥。

○ 甘露謳/〔魏晉〕·曹植

玄德洞幽，飛化上承。
甘露以降，蜜淳冰凝。
睹陽弗晞，瓊爵是承。
獻之帝廟，以明聖徵。

○ 時雨謳/〔魏晉〕·曹植

於穆聖皇，仁暢惠渥。
辭獻減膳，以服鰥獨。
和氣致祥，時雨滲漉。
野草萌變，化成喜穀。

○ 嘉禾謳/〔魏晉〕·曹植

猗猗嘉禾，惟穀之精。
其洪盈箱，協穗殊莖。
昔生周朝，今植魏庭。
獻之廟堂，以昭厥靈。

○ 白鵲謳/〔魏晉〕·曹植

鵲之彊彊，詩人取喻。
今存聖世，呈質見素。
飢食苕華，渴飲清露。
異於疇匹，眾鳥是慕。

○ 白鳩謳/〔魏晉〕·曹植

班班者鳩，爰素其質。
昔翔殷邦，今爲魏出。
朱目丹趾，靈姿詭類。
載飛載鳴，彰我皇懿。

○ 木連理謳/〔魏晉〕·曹植

皇樹嘉德，風靡雲披。
有木連理，別榦同枝。
將承大同，應天之規。

○ 責躬/〔魏晉〕·曹植

於穆顯考，時惟武皇。
受命于天，寧濟四方。
朱旗所拂，九土披攘。
玄化滂流，荒服來王。
超商越周，與唐比蹤。
篤生我皇，奕世載聰。
武則肅烈，文則時雍。
受禪于漢，君臨萬邦，率由舊則。
廣命懿親，以藩王國。
帝日爾侯，君茲青土。
奄有海濱，方周于魯。
車服有輝，旗章有敘。
濟濟雋乂，我弼我輔。
伊余小子，恃寵驕盈。
舉挂時網，作藩作屏。
先軌是隳，傲我皇使，犯我朝儀。國有典刑，我削我絀，將寘于理。元兇是率，明明天子，時惟篤類。
不忍我刑，暴之朝肆。
違彼執憲，哀予小臣。
改封兗邑，于河之濱。
股肱弗置，有君無臣。
荒淫之闕，誰弼予身。
煢煢僕夫，于彼冀方。
嗟予小子，乃罹斯殃。
赫赫天子，恩不遺物。
冠我玄冕，要我朱紱。
光光大使，我榮我華。
剖符授玉，王爵是加。
仰齒金璽，俯執聖策。
皇恩過隆，祇承怵惕。
咨我小子，頑兇是嬰。
逝慙陵墓，存愧闕庭。
匪敢傲德，實恩是恃。
威靈改加，足以沒齒。
昊天罔極，生命不圖。
常懼顛沛，抱罪黃壚。
願蒙矢石，建旗東嶽。
庶立毫釐，微功自贖。
危軀授命，知足免戾。
甘赴江湘，奮戈吳越。
天啓其衷，得會京畿。
遲奉聖顏，如渴如飢。
心之云慕，愴矣其悲。
天高聽卑，皇肯照微。

○ 應詔/〔魏晉〕·曹植

肅承明詔，應會皇都。
星陳夙駕，秣馬脂車。
命彼掌徒，肅我征旅。
朝發鸞臺，夕宿蘭渚。
芒芒原隰，祁祁士女。
經彼公田，樂我稷黍。
爰有樛木，重陰匪息。
雖有餱糧，飢不遑食。
望城不過，面邑不游。
僕夫警策，平路是由。
玄駟藹藹，揚鑣漂沫。
流風翼衡，輕雲承蓋。
涉澗之濱，緣山之隈。
遵彼河滸，黃阪是階。
西濟關谷，或降或升。
騑驂倦路，載寢載興。
將朝聖皇，匪敢晏寧。
弭節長騖，指日遄征。
前驅舉燧，後乘抗旌。
輪不輟運，鸞無廢聲。
爰暨帝室，稅此西墉。
嘉詔未賜，朝覲莫從。
仰瞻城閾，俯惟闕庭。
長懷永慕，憂心如酲。

○ 矯志詩/〔魏晉〕·曹植

芝桂雖芳，難以餌魚。
尸位素餐，難以成居。
磁石引鐵，於金不連。
大朝舉士，愚不聞焉。
抱璧塗乞，無爲貴寶。
履仁遘禍，無爲貴道。
鵷雛遠害，不羞卑棲。
靈虬避難，不恥污泥。
都蔗雖甘，杖之必折。
巧言雖美，用之必滅。
濟濟唐朝，萬邦作孚。
逢蒙雖巧，必得良弓。
聖主雖知，必得英雄。
螳螂見歎，齊士輕戰。
越王軾蛙，國以死獻。
道遠知驥，世偽知賢。
覆之幬之，順天之矩。
澤如凱風，惠如時雨。
口爲禁闥，舌爲發機。
門機之闓，楛矢不追。

○ 朔風詩其一/〔魏晉〕·曹植

仰彼朔風，用懷魏都。
願騁代馬，倏忽北徂。
凱風永至，思彼蠻方。
願隨越鳥，翻飛南翔。

○ 朔風詩其二/〔魏晉〕·曹植

四氣代謝，懸景運周。
別如俯仰，脫若三秋。
昔我初遷，朱華未晞。
今我旋止，素雪雲飛。

○ 朔風詩其三/〔魏晉〕·曹植

俯降千仞，仰登天阻。
風飄蓬飛，載離寒暑。
千仞易陟，天阻可越。
昔我同袍，今永乖別。

○ 朔風詩其四/〔魏晉〕·曹植

子好芳草，豈忘爾貽。
繁華將茂，秋霜悴之。
君不垂眷，豈云其誠。
秋蘭可喻，桂樹冬榮。

○ 朔風詩其五/〔魏晉〕·曹植

絃歌蕩思，誰與銷憂。
臨川慕思，何爲汎舟。
豈無和樂，游非我鄰。
誰忘汎舟，愧無榜人。

○ 正會詩/〔魏晉〕·曹植

初歲元祚，吉日惟良。
乃爲嘉會，讌此高堂。
尊卑列敍，典而有章。
衣裳鮮潔，黼黻玄黃。
清酤盈爵，中坐騰光。
珍膳雜遝，充溢圓方。
笙磬既設，箏瑟俱張。
悲歌厲響，咀嚼清商。
俯視文軒，仰瞻華梁。
願保茲善，千載爲常。
歡笑盡娛，樂哉未央。
皇室榮貴，壽若東王。

○ 閨情詩/〔魏晉〕·曹植

有美一人，被服纖羅。
妖姿豔麗，蓊若春華。
紅顏韡燁，雲髻嵯峨。
彈琴撫節，爲我絃歌。
清濁齊均，既亮且和。
取樂今日，遑恤其他。

○ 妒詩/〔魏晉〕·曹植

嗟爾同衾，曾不是志。
寧彼冶容，安此妒忌。

○ 吹雲贊/〔魏晉〕·曹植

天地變化，是生神物。
吹雲吐潤，浮氣蓊鬱。

○ 髑髏詩/〔魏晉〕·曹植

牢落冥寞，與道相驅。
隱然長寢，其樂無踰。

○ 古詞/〔魏晉〕·曹植

還行秋殿，入侍君王。
椒房丹帷，楚組連綱。

○ 宜男花頌/〔魏晉〕·曹植

草號宜男，既曄且貞。
其貞伊何，惟乾之嘉。
其曄伊何，綠葉丹花。
光采晃曜，配彼朝日。
君子耽樂，好合琴瑟。
固作螽斯，惟物孔臧。
福齊太姒，永世克昌。

○ 對酒行/〔魏晉〕·曹植

含生蒙澤，草木茂延。

○ 豔歌行/〔魏晉〕·曹植

長者賜顏色，泰山可動移。

○ 天地篇/〔魏晉〕·曹植

復爲時所拘，羈緤作微臣。

○ 長歌行/〔魏晉〕·曹植

尺蠖知屈伸，體道識窮達。

○ 結客篇其一/〔魏晉〕·曹植

結客少年場。報怨洛北芒。

○ 結客篇其二/〔魏晉〕·曹植

利劍鳴手中，一擊兩尸僵。

○ 豔歌行/〔魏晉〕·曹植

夏節純和天清涼。百草滋殖舒蘭芳。

○ 妾薄相行其一/〔魏晉〕·曹植

齊謳楚舞紛紛。歌聲上徹青雲。

○ 樂府其一/〔魏晉〕·曹植

膠漆至堅，浸之則離。
皎皎素絲，溺色染移。
君不我棄，讒人所爲。

○ 樂府其二/〔魏晉〕·曹植

市肉取肥，酤酒取醇。
交觴接杯，以致慇懃。

○ 樂府其三/〔魏晉〕·曹植

魴䐪熊掌，豹胎龜腸。

○ 樂府其四/〔魏晉〕·曹植

烏鳥起舞，鳳凰吹笙。

○ 樂府其五/〔魏晉〕·曹植

橙橘枇杷，甘蔗代出。

○ 樂府其六/〔魏晉〕·曹植

墨出青松煙，筆出狡兔翰。
古人感鳥跡，文字有改判。

○ 樂府其七/〔魏晉〕·曹植

巢許蔑四海，商賈爭一錢。

○ 樂府其八/〔魏晉〕·曹植

所齎千金劍，通犀間碧璵。
翡翠飾鷄璧，標首明月珠。

○ 樂府其九/〔魏晉〕·曹植

口厭常珍，乃購麟鳳。
熊蹯豹胎，百品異方。
蕙肴蘭藉，五味雜香。

○ 樂府其十/〔魏晉〕·曹植

金樽玉杯不能使薄酒更厚。

○ 矯志詩/〔魏晉〕·曹植

仁虎匿爪，神龍隱鱗。

○ 四言詩/〔魏晉〕·曹植

高談虛論。問彼道原。

○ 離別詩/〔魏晉〕·曹植

人遠精魂近，寤寐夢容光。

○ 詩/〔魏晉〕·曹植

一顧千金重，何必珠玉錢。

○ 七哀詩其一/〔魏晉〕·曹植

南方有鄣氣，晨鳥不得飛。

○ 七哀詩其二/〔魏晉〕·曹植

膏沐誰爲容，明鏡闇不治。

○ 詩/〔魏晉〕·曹植

彈箏奮逸響，新聲妙入神。

○ 寡婦詩/〔魏晉〕·曹植

高墳鬱兮巍巍，松柏森兮成行。

○ 箜篌引/〔魏晉〕·曹植

置酒高殿上，親友從我遊。
中廚辦豐膳，烹羊宰肥牛。
秦箏何慷慨，齊瑟和且柔。
陽阿奏奇舞，京洛出名謳。
樂飲過三爵，緩帶傾庶羞。
主稱千金壽，賓奉萬年酬。
久要不可忘，薄終義所尤。
謙謙君子德，磬折欲何求。
驚風飄白日，光景馳西流。
盛時不再來，百年忽我遒。
生存華屋處，零落歸山丘。
先民誰不死，知命復何憂。

○ 鼙舞歌五首其一·聖皇篇/〔魏晉〕·曹植

聖皇應歷數，正康帝道休。
九州咸賓服，威德洞八幽。
三公奏諸公，不得久淹留。
蕃位任至重，舊章咸率由。
侍臣省文奏，陛下體仁慈。
沈吟有愛戀，不忍聽可之。
迫有官典憲，不得顧恩私。
諸王當就國，璽綬何累縗。
便時舍外殿，宮省寂無人。
主上增顧念，皇母懷苦辛。
何以爲贈賜，傾府竭寶珍。
文錢百億萬，采帛若煙雲。
乘輿服御物，錦羅與金銀。
龍旂垂九旒，羽蓋參班輪。
諸王自計念，無功荷厚德。
思一效筋力，糜軀以報國。
鴻臚擁節衛，副使隨經營。
貴戚並出送，夾道交輜軿。
車服齊整設，韡曄耀天精。
武騎衛前後，鼓吹簫笳聲。
祖道魏東門，淚下霑冠纓。
扳蓋因內顧，俛仰慕同生。
行行將日暮，何時還闕庭。
車輪爲徘徊，四馬躊躇鳴。
路人尚酸鼻，何況骨肉情。

○ 鼙舞歌五首其二·靈芝篇/〔魏晉〕·曹植

靈芝生王地，朱草被洛濱。
榮華相晃耀，光采曄若神。
古時有虞舜，父母頑且嚚。
盡孝于田壠，烝烝不違仁。
伯瑜年七十，綵衣以娛親。
慈母笞不痛，歔欷涕霑巾。
丁蘭少失母，自傷早孤煢。
刻木當嚴親，朝夕致三牲。
暴子見陵侮，犯罪以亡形。
丈人爲泣血，免戾全其名。
董永遭家貧，父老財無遺。
舉假以供養，傭作致甘肥。
責家填門至，不知何用歸。
天靈感至德，神女爲秉機。
歲月不安居，嗚呼我皇考。
生我既已晚，棄我何其早。
蓼莪誰所興，念之令人老。
退詠南風詩，灑淚滿褘抱。
亂曰：聖皇君四海，德教朝夕宣。
萬國咸禮讓，百姓家肅虔。
庠序不失儀，孝悌處中田。
戶有曾閔子，比屋皆仁賢。
髫齓無夭齒，黃發盡其年。
陛下三萬歲，慈母亦復然。

○ 鼙舞歌五首其三·大魏篇/〔魏晉〕·曹植

大魏應靈符。天祿方甫始。
聖德致泰和。神明爲驅使。
左右宜供養。中殿宜皇子。
陛下長壽考。羣臣拜賀咸悅喜。
積善有餘慶。寵祿固天常。
眾喜填門至。臣子蒙福祥。
無患及陽遂。輔翼我聖皇。
眾吉咸集會。凶邪奸惡並滅亡。
黃鵠遊殿前。神鼎週四阿。
玉馬充乘輿。芝蓋樹九華。
白虎戲西除。含利從辟邪。
騏驥躡足舞。鳳皇拊翼歌。
豐年大置酒。玉樽列廣庭。
樂飲過三爵。朱顏暴己形。
式宴不違禮。君臣歌鹿鳴。
樂人舞鼙鼓。百官雷抃讚若驚。
儲禮如江海。積善若陵山。
皇嗣繁且熾。孫子列曾玄。
羣臣咸稱萬歲。陛下長壽樂年。
御酒停未飲。貴戚跪東廂。
侍人承顏色。奉進金玉觴。
此酒亦真酒。福祿當聖皇。
陛下臨軒笑。左右咸歡康。
杯來一何遲。羣僚以次行。
賞賜累千億。百官並富昌。

○ 鼙舞歌五首其四·精微篇/〔魏晉〕·曹植

精微爛金石，至心動神明。
杞妻哭死夫，梁山爲之傾。
子丹西質秦，烏白馬角生。
鄒衍囚燕市，繁霜爲夏零。
關東有賢女，自字蘇來卿。
壯年報父仇，身沒垂功名。
女休逢赦書，白刃幾在頸。
俱上列仙籍，去死獨就生。
太倉令有罪，遠徵當就拘。
自悲居無男，禍至無與俱。
緹縈痛父言，荷擔西上書。
盤桓北闕下，泣淚何漣如。
乞得幷姊弟，沒身贖父軀。
漢文感其義，肉刑法用除。
其父得以免，辯義在列圖。
多男亦何爲，一女足成居。
簡子南渡河，津吏廢舟船。
執法將加刑，女娟擁棹前。
妾父聞君來，將涉不測淵。
畏懼風波起，禱祝祭名川。
備禮饗神祇，爲君求福先。
不勝釂祀誠，至令犯罰艱。
君必欲加誅，乞使知罪諐。
妾願以身代，至誠感蒼天。
國君高其義，其父用赦原。
河激奏中流，簡子知其賢。
歸聘爲夫人，榮寵超後先。
辯女解父命，何況健少年。
黃初發和氣，明堂德教施。
治道致太平，禮樂風俗移。
刑措民無枉，怨女復何爲。
聖皇長壽考，景福常來儀。

○ 鼙舞歌五首其五·孟冬篇/〔魏晉〕·曹植

孟冬十月，陰氣厲清。
武官誡田，講旅統兵。
元龜襲吉，元光著明。
蚩尤蹕路，風弭雨停。
乘輿啟行，鸞鳴幽軋。
虎賁采騎，飛象珥鶡。
鐘鼓鏗鏘，簫管嘈喝。
萬騎齊鑣，千乘等蓋。
夷山填谷，平林滌藪。
張羅萬里，盡其飛走。
趯趯狡兔，揚白跳翰。
獵以青骹，掩以脩竿。
韓盧宋鵲，呈才騁足。
噬不盡緤，牽麋掎鹿。
魏氏發機，養基撫弦。
都盧尋高，搜索猴猨。
慶忌孟賁，蹈谷超巒。
張目決眥，發怒穿冠。
頓熊扼虎，蹴豹搏貙。
氣有餘勢，負象而趨。
獲車既盈，日側樂終。
罷役解徒，大饗離宮。
亂曰：聖皇臨飛軒，論功校獵徒。
死禽積如京，流血成溝渠。
明詔大勞賜，大官供有無。
走馬行酒醴，驅車布肉魚。
鳴鼓舉觴爵，擊鐘釂無餘。
絕綱縱麟麑，弛罩出鳳雛。
收功在羽校，威靈振鬼區。
陛下長歡樂，永世合天符。

○ 白馬篇/〔魏晉〕·曹植

白馬飾金羈，連翩西北馳。
借問誰家子，幽幷遊俠兒。
少小去鄉邑，揚聲沙漠垂。
宿昔秉良弓，楛矢何參差。
控絃破左的，右發摧月支。
仰手接飛猱，俯身散馬蹄。
狡捷過猴猿，勇剽若豹螭。
邊城多警急，胡虜數遷移。
羽檄從北來，厲馬登高隄。
長驅蹈匈奴，左顧陵鮮卑。
棄身鋒刃端，性命安可懷。
父母且不顧，何言子與妻。
名編壯士籍，不得中顧私。
捐軀赴國難，視死忽如歸。

○ 妾薄命行/〔魏晉〕·曹植

攜玉手，喜同車，北上雲閣飛除。釣台蹇產清虛，池塘觀沼可娛。仰汎龍舟綠波，俯擢神草枝柯。想彼宓妃洛河，退詠漢女湘娥。日既逝矣西藏，更會蘭室洞房。華鐙步障舒光，皎若日出扶桑，促樽合坐行觴。主人起舞娑盤，能者穴觸別端。騰觚飛爵闌干，同量等色齊顏。任意交屬所歡，朱顏發外形蘭。袖隨禮容極情，妙舞僊僊體輕。裳解履遺絕纓，俛仰笑喧無呈。覽持佳人玉顏，齊舉金爵翠盤。手形羅袖良難，腕弱不勝珠環，坐者歎息舒顏。御巾裛粉君傍，中有霍納都梁。雞舌五味雜香，進者何人齊姜，恩重愛深難忘。召延親好宴私，但歌杯來何遲。客賦既醉言歸，主人稱露未晞。

○ 平陵東行/〔魏晉〕·曹植

閶闔開，天衢通，被我羽衣乘飛龍。乘飛龍，與僊期，東上蓬萊採靈芝。靈芝採之可服食，年若王父無終極。

○ 當來日大難/〔魏晉〕·曹植

日苦短，樂有餘，乃置玉樽辦東廚。廣情故，心相於。
闔門置酒，和樂欣欣。
遊馬後來，轅車解輪。
今日同堂，出門異鄉。
別易會難，各盡杯觴。

○ 桂之樹行/〔魏晉〕·曹植

桂之樹，桂之樹，桂生一何麗佳。揚朱華而翠葉，流芳布天涯。
上有棲鸞，下有盤螭。
桂之樹，得道之真人，咸來會講仙。教爾服食日精，要道甚省不煩。淡泊無爲自然。乘蹻萬里之外，去留隨意所欲存。高高上際於眾外，下下乃窮極地天。

○ 當牆欲高行/〔魏晉〕·曹植

龍欲升天須浮雲，人之仕進待中人。眾口可以鑠金，讒言三至，慈母不親。憤憤俗間，不辯偽真，願欲披心自說陳。
君門以九重，道遠河無津。

○ 當事君行/〔魏晉〕·曹植

人生有所貴尚。出門各異情。朱紫更相奪色。雅鄭異音聲。好惡隨所愛憎。追舉逐虛名。百心可事一君。巧詐寧拙誠。

○ 當車已駕行/〔魏晉〕·曹植

歡坐玉殿。會諸貴客。侍者行觴。主人離席。顧視東西廂。絲竹與鞞鐸。不醉無歸來。明燈以繼夕。

○ 苦思行/〔魏晉〕·曹植

綠蘿緣玉樹。光曜粲相暉。下有兩真人。舉翅翻高飛。我心何踊躍。思欲攀雲追。鬱鬱西岳巔。石室青蔥與天連。中有耆年一隱士。鬚髮皆皓然。策杖從吾遊。教我要忘言。

○ 飛龍篇/〔魏晉〕·曹植

芝蓋翩翩。

○ 善哉行/〔魏晉〕·曹植

如彼翰鳥，或飛戾天。

○ 亟出行/〔魏晉〕·曹植

蒙霧犯風塵。

○ 陌上桑/〔魏晉〕·曹植

望雲際，有真人，安得輕舉繼清塵。執電鞭，騁飛麟。

○ 妾薄相行其二/〔魏晉〕·曹植

輜軿飛轂交輪。

○ 兩儀篇/〔魏晉〕·曹植

帝者化八極，養萬物，和陰陽。陰陽和，鳳至河洛翔。

○ 秋胡行/〔魏晉〕·曹植

歌以詠言。大魏承天璣。

○ 對酒行/〔魏晉〕·曹植

蒲鞭葦杖示有刑。

○ 洛神賦/〔魏晉〕·曹植

余從京域，言歸東藩。
背伊闕，越轘轅，經通谷，陵景山。
日既西傾，車殆馬煩。
爾迺稅駕乎蘅皋，秣駟乎芝田。
容與乎陽林，流眄乎洛川。
於是精移神駭，忽焉思散。
俯則未察，仰以殊觀。
睹一麗人，于巖之畔。
迺援御者而告之曰：爾有覿於彼者乎？彼何人斯？若此之豔也？御者對曰：臣聞河洛之神，名曰宓妃。然則君王所見，無迺是乎？其狀若何？臣願聞之。余告之曰：其形也，翩若驚鴻，婉若游龍。
榮曜秋菊，華茂春松。
髣彿兮若輕雲之蔽月，飄颻兮若流風之迴雪。遠而望之，皎若太陽升朝霞；迫而察之，灼若芙蕖出淥波。
襛纖得衷，脩短合度。
肩若削成，腰如約素。
延頸秀項，皓質呈露。
芳澤無加，鉛華弗御。
雲髻峨峨，脩眉聯娟。
丹脣外朗，皓齒內鮮。
明眸善睞，靨輔承權。
瑰姿豔逸，儀靜體閑。
柔情綽態，媚於語言。
奇服曠世，骨像應圖。
披羅衣之璀粲兮，珥瑤碧之華琚。戴金翠之首飾，綴明珠以耀軀。踐遠遊之文履，曳霧綃之輕裾。微幽蘭之芳藹兮，步踟躕於山隅。於是忽焉縱體，以遨以嬉。
左倚采旄，右蔭桂旗。
攘皓腕於神滸兮，采湍瀨之玄芝。余情悅其淑美兮，心振蕩而不怡。無良媒以接歡兮，託微波而通辭。願誠素之先達兮，解玉佩以要之。嗟佳人之信脩兮，羌習禮而明詩。抗瓊珶以和予兮，指潛淵而爲期。執眷眷之款實兮，懼斯靈之我欺。感交甫之棄言兮，悵猶豫而狐疑。收和顏而靜志兮，申禮防以自持。於是洛靈感焉，徙倚彷徨，神光離合，乍陰乍陽。竦輕軀以鶴立，若將飛而未翔。踐椒涂之郁烈，步蘅薄而流芳。超長吟以永慕兮，聲哀厲而彌長。爾迺眾靈雜遝，命儔嘯侶，或戲清流，或翔神渚，或采明珠，或拾翠羽。從南湘之二妃，攜漢濱之游女。歎匏瓜之無匹兮，詠牽牛之獨處。揚輕袿之猗靡兮，翳脩袖以延佇。體迅飛鳧，飄忽若神，凌波微步，羅襪生塵。
動無常則，若危若安。
進止難期，若往若還。
轉眄流精，光潤玉顏。
含辭未吐，氣若幽蘭。
華容婀娜，令我忘餐。
於是屏翳收風，川后靜波。
馮夷鳴鼓，女媧清歌。
騰文魚以警乘，鳴玉鸞以偕逝。
六龍儼其齊首，載雲車之容裔。
鯨鯢踊而夾轂，水禽翔而爲衛。
於是越北沚，過南岡，紆素領，迴清陽。動朱唇以徐言，陳交接之大綱。恨人神之道殊兮，怨盛年之莫當。抗羅袂以掩涕兮，淚流襟之浪浪。悼良會之永絕兮，哀一逝而異鄉。無微情以效愛兮，獻江南之明璫。雖潛處於太陰，長寄心於君王。忽不悟其所舍，悵神宵而蔽光。於是背下陵高，足往神留。
遺情想像，顧望懷愁。
冀靈體之復形，御輕舟而上溯。
浮長川而忘反，思綿綿而增慕。
夜耿耿而不寐，霑繁霜而至曙。
命僕夫而就駕，吾將歸乎東路。
攬騑轡以抗策，悵盤桓而不能去。

○ 黃帝贊詩/〔魏晉〕曹毗

軒轅應玄期，幼能總百神。
體鍊五靈妙，氣含雲露津。
摻石曾城岫，鑄鼎荊山濱。
豁焉天扉開，飄然跨騰鱗。
儀轡灑長風，褰裳躡紫宸。

○ 詠冬詩/〔魏晉〕曹毗

綿邈冬夕永，凜厲寒氣升。
離葉向晨落，長風振條興。
夜靜輕響起，天清月暉澄。
寒冰盈渠結，素霜竟欄凝。
今載忽已暮，來紀奄復仍。

○ 夜聽搗衣詩/〔魏晉〕曹毗

寒興御紈素，佳人理衣衾。(一作「佳人治衣襟」)
冬夜清且永，皎月照堂陰。
纖手疊輕素，朗杵叩鳴砧。
清風流繁節，回飆灑微吟。
嗟此往運速，悼彼幽滯心。
二物感余懷，豈但聲與音。

○ 正朝詩/〔魏晉〕曹毗

靈春散初澤，棼熅青陽舒。
佳袍忽已故，今載奄復初。
軟節暢宇宙，和風被八區。

○ 霖雨詩/〔魏晉〕曹毗

洪霖彌旬日，翳翳四區昏。
紫電光牖飛，迅雷終天奔。

○ 郗公墓詩/〔魏晉〕曹毗

青松羅前隧，翠碑表高墳。
玉顏無餘映，薰風有遺薰。

○ 晉江左宗廟歌十一首其十一四時祠祀歌/〔魏晉〕曹毗

肅肅清廟。巍巍聖功。萬國來賓。禮儀有容。鐘鼓振。金石熙。宣兆祚。武開基。神斯樂兮。理管弦。有來斯和。說功德。神斯樂兮。洋洋玄化。潤被九壤。民無不悅。道無不往。禮有儀。樂有式。詠九功。永無極。神斯樂兮。

○ 杜蘭香作詩/〔魏晉〕曹毗

阿母處靈岳，時游雲霄際。
眾女侍羽儀，不出墉宮外。
飆輪送我來，豈復恥塵穢。
從我與福俱，嫌我與禍會。

○ 復作詩/〔魏晉〕曹毗

逍遙雲霧間，呼吸發九嶷。
游女不稽路，弱水何不之。

○ 晉江左宗廟歌十一首其一歌高祖宣皇帝/〔魏晉〕曹毗

於赫高祖，德協靈符。
應運擾亂，釐整天衢。
勳格宇宙，化動八區。
肅以典刑，陶以玄珠。
神石吐瑞，靈芝自敷。
肇基天命，道均唐虞。

○ 晉江左宗廟歌十一首其二歌世宗景皇帝/〔魏晉〕曹毗

景皇承運，纂隆洪緒。
皇維重抗，天暉再舉。
蠢矣二寇，擾我揚楚。
乃整元戎，以膏齊斧。
亹亹神算，赫赫王旅。
鯨鯢既平，功冠帝宇。

○ 晉江左宗廟歌十一首其三歌太祖文皇帝/〔魏晉〕曹毗

太祖齊聖，王猷誕融。
仁教四塞，天基累崇。
皇室多難，嚴清紫宮。
威厲秋霜，惠過春風。
平蜀夷楚，以文以戎。
奄有參墟，聲流無窮。

○ 晉江左宗廟歌十一首其四歌世祖武皇帝/〔魏晉〕曹毗

於穆武皇，允龔欽明。
應期登禪，龍飛紫庭。
百揆時序，聽斷以情。
殊域既賓，僞吳亦平。
晨流甘露，宵暎朗星。
野有擊壤，路垂頌聲。

○ 晉江左宗廟歌十一首其五歌中宗元皇帝/〔魏晉〕曹毗

運屯百六，天羅解貫。
元皇勃興，網羅江漢。
仰齊七政，俯平禍亂。
化若風行，澤猶雨散。
淪光更曜，金輝復煥。
德冠千載，蔚有餘粲。

○ 晉江左宗廟歌十一首其六歌肅宗明皇帝/〔魏晉〕曹毗

明明肅祖，闡弘帝祚。
英風夙發，清暉載路。
姦逆縱忒，罔式皇度。
躬振朱旗，遂豁天步。
宏猷淵塞，高羅雲布。
品物咸寧，洪基永固。

○ 晉江左宗廟歌十一首其七歌顯宗成皇帝/〔魏晉〕曹毗

於休顯宗，道澤玄播。
式宣德音，暢物以和。
邁德蹈仁，匪禮弗過。
敷以純風，濯以清波。
連理映阜，鳴鳳棲柯。
同規放勳，義蓋山河。

○ 晉江左宗廟歌十一首其八歌康皇帝/〔魏晉〕曹毗

康皇穆穆，仰嗣洪德。
為而不宰，雅音四塞。
閑邪以誠，鎮物以默。
威靜區宇，道宣邦國。

○ 晉江左宗廟歌十一首其九歌孝宗穆皇帝/〔魏晉〕曹毗

孝宗夙哲，休音允臧。
如彼晨離，曜景扶桑。
垂訓華幄，流潤八荒。
幽贊玄妙，爰該典章。
西平僣蜀，北靜舊疆。
高猷遠暢，朝有遺芳。

○ 晉江左宗廟歌十一首其十歌哀皇帝/〔魏晉〕曹毗

於穆哀皇，聖心虛遠。
雅好玄古，大庭是踐。
道尚無為，治存易簡。
化若風行，民猶草偃。
雖曰登遐，徽音彌闡。
愔愔雲韶，盡美盡善。

○ 箜篌詩/〔魏晉〕曹毗

東士君子，雅善箜篌。

○ 詩/〔魏晉〕曹毗

分風為二，擘流為兩。

○ 軍中詩/〔魏晉〕曹毗

揮戈輝白刃，燄燄若寒霜。

○ 長歌行/〔魏晉〕曹睿

靜夜不能寐，耳聽眾禽鳴。
大城育狐兔，高墉多鳥聲。
壞宇何寥廓，宿屋邪草生。
中心感時物，撫劍下前庭。
翔佯於階際，景星一何明。
仰首觀靈宿，北辰奮休榮。
哀彼失群燕，喪偶獨煢煢。
單心誰與侶，造房孰與成。
徒然喟有和，悲慘傷人情。
余情偏易感，懷往增憤盈。
吐吟音不徹，泣涕沾羅纓。

○ 棹歌行/〔魏晉〕曹睿

王者布大化，配乾稽后祇。
陽育則陰殺，晷景應度移。
文德以時振，武功伐不隨。
重華舞干戚，有苗服從嬀。
蠢爾吳中虜，憑江棲山阻。
哀哉王士民，瞻仰靡依怙。
皇上悼愍斯，宿昔奮天怒。
發我許昌宮，列舟于長浦。
翌日乘波揚，棹歌悲且涼。
太常拂白日，旗幟紛設張。
將抗旄與鉞，耀威於彼方。
伐罪以弔民，清我東南疆。

○ 種瓜篇/〔魏晉〕曹睿

種瓜東井上，冉冉自逾垣。
與君新為婚，瓜葛相結連。
寄託不肖軀，有如倚太山。
兔絲無根株，蔓延自登緣。
萍藻託清流，常恐身不全。
被蒙丘山惠，賤妾執拳拳。
天日照知之，想君亦俱然。

○ 堂上行/〔魏晉〕曹睿

武夫懷勇毅，勒馬於中原。
干戈森若林，長劍奮無前。

○ 樂府詩/〔魏晉〕曹睿

昭昭素明月，暉光燭我牀。
憂人不能寐，耿耿夜何長。
微風吹閨闥，羅帷自飄颺。(一作「微風衝閨闥」)
攬衣曳長帶，屣履下高堂。
東西安所之，徘徊以彷徨。
春鳥向南飛，翩翩獨翱翔。
悲聲命儔匹，哀鳴傷我腸。
感物懷所思，泣涕忽沾裳。
佇立吐高吟，舒憤訴穹蒼。

○ 月重輪行/〔魏晉〕曹睿

天地無窮，人命有終。
立功揚名，行之在躬。
聖賢度量，得為道中。

○ 自惜身薄祜行/〔魏晉〕曹睿

出身秦川，爰居伊洛。

○ 豫章行/〔魏晉〕曹睿

於斯誠微物，能不懷傷悴。

○ 樂府詩/〔魏晉〕曹睿

晝作不輟手，猛燭繼望舒。

○ 短歌行/〔魏晉〕曹睿

翩翩春燕，端集余堂。
陰匿陽顯，節運自常。
厥貌淑美，玄衣素裳。
歸仁服德，雌雄頡頏。
執志精專，絜行馴良。
銜土繕巢，有式宮房。
不規自圓，無矩而方。

○ 善哉行/〔魏晉〕曹睿

我徂我征，伐彼蠻虜。
練師簡卒，爰正其旅。
輕舟竟川，初鴻依浦。
桓桓猛毅，如羆如虎。
發砲若雷，吐氣如雨。
旄旌指麾，進退應矩。
百馬齊轡，御由造父。
休休六軍，咸同斯武。
兼塗星邁，亮茲行阻。
行行日遠，西背京許。
游弗淹旬，遂屆揚土。
奔寇震懼，莫敢當御。
權實豎子，備則亡虜。
假氣游魂，魚鳥為伍。
虎臣列將，怫鬱充怒。
淮泗肅清，奮揚微所。
運德耀威，惟鎮惟撫。
反旆言歸，旆入皇祖。

○ 善哉行/〔魏晉〕曹睿

赫赫大魏，王師徂征。冒暑討亂，振燿威靈。一解汎舟黃河，隨波潺湲。通渠回越，行路綿綿。二解采旄蔽日，旗旒翳天。淫魚瀺灂，游戲深淵。三解唯塘泊，從如流。不為單，握揚楚。心惆悵，歌采薇。心綿綿，在淮肥。願君速捷蚤旋歸。

○ 步出夏門行/〔魏晉〕曹睿

步出夏門，東登首陽山。嗟哉夷叔，仲尼稱賢。君子退讓，小人爭先；惟斯二子，于今稱傳。林鍾受謝，節改時遷。日月不居，誰得久存。善哉殊復善，弦歌樂情。一解商風夕起，悲彼秋蟬，變形易色，隨風東西。乃眷西顧，雲霧相連，丹霞蔽日，采虹帶天。弱水潺潺，落葉翩翩，孤禽失群，悲鳴其間。善哉殊復善，悲鳴在其間。二解朝游清泠，日莫嗟歸。「朝游」上為豔。蹙迫日莫，烏鵲南飛。繞樹三匝，何枝可依。卒逢風雨，樹折枝摧。雄來驚雌，雌獨愁棲。夜失群侶，悲鳴裴回。芃芃荊棘，葛生綿綿。感彼風人，惆悵自憐。月盈則沖，華不再繁；古來之說，嗟哉一言。

○ 苦寒行/〔魏晉〕曹睿

悠悠發洛都，茾我征東行。
征行彌二旬，屯吹龍陂城。
顧觀故壘處，皇祖之所營。
屋室若平昔，棟宇無邪傾。
奈何我皇祖，潛德隱聖形。
雖沒而不朽，書貴垂伐名。
光光我皇祖，軒耀同其榮。
遺化布四海，八表以肅清。
雖有吳蜀寇，春秋足耀兵。
徒悲我皇祖，不永享百齡。
賦詩以寫懷，伏軾淚沾纓。

○ 燕歌行/〔魏晉〕曹睿

白日晼晼忽西傾。霜露慘悽塗階庭。秋草卷葉摧枝莖。翩翩飛蓬常獨征。有似游子不安寧。

○ 猛虎行/〔魏晉〕曹睿

雙桐生空井，枝葉自相加。
通泉浸其根，玄雨潤其柯。
綠葉何蓩蓩，青條視曲阿。
上有雙棲鳥，交頸鳴相和。
何意行路者，秉丸彈是窠。

○ 清調歌/〔魏晉〕曹睿

飛舟沈洪波。旌旗蔽白日精。楫人荷輕棹。騰飛造波庭。

○ 野田黃雀行/〔魏晉〕曹睿

四夷重譯貢。百姓謳吟詠太康。

○ 蘭亭詩/〔魏晉〕曹茂之

時來誰不懷，寄散山林間。
尚想方外賓，迢迢有餘閑。

○ 四言詩/〔魏晉〕曹髦

䓇䓇東伐，悠悠遠征。
泛舟萬艘，屯衛千營。

○ 詩/〔魏晉〕曹髦

干戈隨風靡，武騎齊雁行。

○ 答苕華詩/〔魏晉〕竺僧度

機運無停住，倏忽歲時過。
巨石會當竭，芥子豈云多。
良由去不息，故令川上嗟。
不聞榮啓期，皓首發清歌。
布衣可暖身，誰論飾綾羅。
今世雖云樂，當奈後生何。
罪福良由己，寧云己恤他。

○ 為桓玄作民謠詩二首其一/〔魏晉〕竺曇林

當有十一口，當為兵所傷。
木亘當北度，走入浩浩鄉。

○ 為桓玄作民謠詩二首其二/〔魏晉〕竺曇林

金刀既以刻，娓娓金城中。

○ 詠詩/〔魏晉〕竺法崇

皓然之氣，猶在心目。
山林之士，往而不反。

○ 招隱詩/〔魏晉〕闾丘冲

大道曠且夷，蹊路安足尋。
經世有險易，隱顯自存心。
嗟哉巖岫士，歸來從所欽。

○ 三月三日應詔詩二首其一/〔魏晉〕闾丘冲

暮春之月，春服既成。
陽升土潤，冰渙川盈。
餘萌達壤，嘉木敷榮。
后皇宣游，既宴且寧。
光光華輦，詵詵從臣。
微風扇穢，朝露翳塵。
上蔭丹幄，下藉文茵。
臨川挹盥，濯故潔新。
俯鏡清流，仰睇天津。
藹藹華林，巖巖景陽。
業業峻宇，奕奕飛梁。
垂蔭倒景，若沈若翔。

○ 三月三日應詔詩二首其二/〔魏晉〕闾丘冲

浩浩白水，泛泛龍舟。
皇在靈沼，百辟同游。
擊棹清歌，鼓枻行酬。
聞樂咸和，具醉斯柔。
在昔帝虞，德被遐荒。
干戚在庭，苗民來王。
今我哲後，古聖齊芳。
惠此中國，以綏四方。
元首既明，股肱惟良。
樂酒今日，君子惟康。

○ 怨詩/〔魏晉〕翾風

春華誰不美，卒傷秋落時。
突煙還自低，鄙退豈所期。
桂芳徒自蠹，失愛在蛾眉。
坐見芳時歇，憔悴空自嗤。

○ 塘上行/〔魏晉〕甄皇后

蒲生我池中，其葉何離離。
傍能行仁義，莫若妾自知。
眾口鑠黃金，使君生別離。
念君去我時，獨愁常苦悲。
想見君顏色，感結傷心脾。
念君常苦悲，夜夜不能寐。
莫以豪賢故，棄捐素所愛。
莫以魚肉賤，棄捐葱與薤。
莫以麻枲賤，棄捐菅與蒯。
出亦復苦愁，入亦復苦愁。
邊地多悲風，樹木何翛翛。
從軍致獨樂，延年壽千秋。

○ 美女詩/〔魏晉〕甄述

足躡承雲履，豐趺暠春錦。

○ 詩/〔魏晉〕包播

冬日悽慘，玄雲避天。
素冰彌澤，白雪依山。

○ 平吳後三月三日從華林園作詩/〔魏晉〕程咸

皇帝升龍舟，待幄十二人。
天吳奏安流，水伯衛帝津。

○ ian咸/〔魏晉〕包播

奕奕恆山，作鎮冀方。
伊趙建國，在岳之陽。

○ 嘲熱客詩/〔魏晉〕程曉

平生三伏時，道路無行車。
閉門避暑臥，出入不相過。
今世褦襶子，觸熱到人家。
主人聞客來，顰蹙奈此何。
謂當起行去，安坐正跘跨。
所說無一急，𠴲唅一何多。
疲倦向之久，甫問君極那。
搖扇臂中疼，流汗正滂沱。
莫謂此小事，亦是人一瑕。
傳戒諸高明，熱行宜見訶。

○ 贈傅休奕詩/〔魏晉〕程曉

煢煢獨夫，寂寂靜處。
酒不盈觴，餚不掩俎。
厥客伊何，許由巢父。
厥味伊何，玄酒瓠脯。
三光飛景，玉衡代邁。
龍集甲子，四時成歲。
權輿授代，徐陳蕩穢。
元服初嘉，萬福咸會。
赫赫應門，嚴嚴朱闕。
群后揚揚，庭燎皙皙。

○ 為周處士上詩/〔魏晉〕閻贊

周全其節，令聞不已。
身雖云沒，書名良史。

○ 答潘岳詩/〔魏晉〕夏侯冲

相思限清防，企伫谁与言。

○ 山路吟/〔魏晉〕夏侯湛

夙駕兮待明。陟山路兮遐征。冒晨朝兮入大谷。道逶迤兮嵐氣清。攬轡兮抑馬。踟躕兮曠野。曠野驅兮遼落。崇岳兮嵬崿。丘陵兮連離。卉木兮交錯。淥水兮長流。驚濤兮拂石。

○ 江上泛歌/〔魏晉〕夏侯湛

悠悠兮遠征。倏倏兮暨南荊。南荊兮臨長江。臨長江兮討不庭。江水兮浩浩。長流兮萬里。洪浪兮雲轉。陽侯兮奔起。驚翼兮垂天。鯨魚兮岳跱。䕷蕪紛兮被皋陸。修竹鬱兮翳崖趾。望江之南兮遨目桂林。桂林蓊鬱兮鵾雞揚音。凌波兮願濟。舟楫不具兮江水深。沈嗟回盻於北夏。何歸軫之難尋。

○ 離親詠/〔魏晉〕夏侯湛

剖符兮南荊。辭親兮遐征。發軔兮皇京。夕臻兮泉亭。撫首兮內顧。按轡兮安步。仰戀兮後塗。俯嘆兮前路。既感物以永思兮。且歸身乎懷抱。苟違親以從利兮。匪曾閔之攸寶。視微榮之瑣瑣兮。知吾志之愈小。獨申愧於一心兮。慚報德之彌少。

○ 長夜謠/〔魏晉〕夏侯湛

日暮兮初晴。天灼灼兮遐清。披雲兮歸山。垂景兮照庭。列宿兮皎皎。星稀兮月明。停檐隅以逍遙兮眄太虛以仰觀。望閶闔之昭晰兮麗紫微之暉煥。

○ 春可樂/〔魏晉〕夏侯湛

春可樂兮樂東作之良時。嘉新田之啓萊。悅中疇之發菑。桑冉冉以奮條。麥遂遂以揚秀。澤苗翳渚。原卉耀阜。春可樂兮樂崇陸之可娛。登夷岡以回眺。超矯駕乎山隅。春可樂兮綴雜華以為蓋。集繁蕤以飾裳。散風衣之馥氣。納戢懷之潛芳。鸚交交以弄音。翠翾翾以輕翔。招君子以偕樂。攜淑人以微行。援若流之綠芰。進櫻桃于玉盤。

○ 秋可哀/〔魏晉〕夏侯湛

秋可哀兮哀秋日之蕭條。火回景以西流。天既清而氣高。壤含素霜。山結玄霄。月延路以增夜。日遷行以收暉。屏絺綌於篋笥。納綸縞以授衣。秋可哀兮哀新物之陳蕪。綢筱朔以斂稀。密葉摵以隕疏。雁擢翼於太清。燕蟠形乎榛墟。秋可哀兮哀良夜之遙長。月翳翳以隱雲。星朧朧以投光。映前軒之疏幌。照後帷之閑房。拊輕衾而不寐。臨虛檻而褰裳。感時邁以興思。情愴愴以含傷。秋可哀兮哀南畝之窮荒。既採蕭於大陸兮又刈蘭乎崇岡。

○ 秋夕哀/〔魏晉〕夏侯湛

秋夕兮遙長。哀心兮永傷。結帷兮中宇。屣履兮閑房。聽蟋蟀之潛鳴。睹游雁之雲翔。尋修廡之飛檐。覽明月之流光。木蕭蕭以被風。階縞縞以受霜。玉機兮環轉。四運兮驟遷。銜恤兮迄今。忽將兮涉年。日往兮哀深。歲暮兮思繁。

○ 征邁辭/〔魏晉〕夏侯湛

上伊闕兮臨川。拊駿馬兮授鞍。中衢兮載嘆。斂鞚兮盤桓。

○ 宜男花賦/〔魏晉〕夏侯湛

淑大邦之奇草兮，應則百之休祥。稟至貞之靈氣兮，顯嘉名以自彰。冠眾卉而挺生兮，承木德於少陽。
體柔性剛，蕙潔蘭芳。
結纖根以立本兮，噓靈渥於青雲。順陰陽以滋茂兮，笑含章之有文。遠而望之，燭若丹霞照青天。近而觀之，曄若芙蓉鑒綠泉。
萋萋翠葉，灼灼朱華。
煒若珠玉之樹，煥若景宿之羅。
充后妃之盛飾兮，登紫微之內庭。回日月之暉光兮，隨天運以虛盈。

○ 周詩/〔魏晉〕夏侯湛

既殷斯虔，仰說洪恩。
夕定晨省，奉朝侍昏。
宵中告退，雞鳴在門。
孳孳恭誨，夙夜是敦。

○ 寒苦謠/〔魏晉〕夏侯湛

惟立冬之初夜，天慘懍以降寒。
霜皚皚以被庭，冰溏瀩於井幹。
草槭槭以疏葉，木蕭蕭以零殘。
松隕葉於翠條，竹摧柯於綠竿。

○ 詠椅桐詩/〔魏晉〕伏系

亭亭椅桐，鬱茲庭圃。
翠微疏風，綠柯蔭宇。

○ 答陸士衡詩/〔魏晉〕夏靖

大哉乾元，萬品資生。
陶育五常，惟濁惟清。
猗歟君子，誕稟純精。
行歸于周，忠篤允誠。
允誠伊何，拔群出俗。
恆若不修，抱此素朴。
履謙居沖，恆若不足。
上交不諂，下交不瀆。
倬彼雲漢，於章于天。
九五翻飛，利見大人。
大人有命，是牧是招。
時行則行，遂升東朝。
東朝光光，天同其曜。
匪徒一臺，天同其照。
其照爾德，又簡爾才。
將登三事，百揆是釐。
據仁為本，仗義為輿。
經緯三墳，錯綜眾書。
斟酌聖奧，與道卷舒。
靡靡陸生，帝度其心。
靜恭夙夜，莫其德音。
德音既莫，其美彌深。
為物之主，為士之林。
天作高山，大王荒之。
蕩蕩荊土，子其康之。
風俗未敦，子其臧之。
群彥未敘，子其綱之。
忝榮剖符，悠悠在茲。
羔裘豹祛，有愧不能。
乃眷我顧，爰貽休詩。
嘉睹嘉藻，以為清規。
敢銘妙言，終始永思。

○ 中宮詩二首其二/〔魏晉〕成公綏

天地不獨立，造化由陰陽。
乾坤垂覆載，日月曜重光。
治國先家道，立教起閨房。
二妃濟有虞，三母隆周王。
塗山興大禹，有莘佐成湯。
齊晉霸諸侯，皆賴姬與姜。
關雎思賢妃，此言安可忘。

○ 仙詩/〔魏晉〕成公綏

盛年無幾時，奄忽行欲老。
那得赤松子，從學度世道。
西入華陰山，求得神芝草。
珠玉猶戴土，何惜千金寶。
但願壽無窮，與君長相保。

○ 詩/〔魏晉〕成公綏

洋洋熊耳流，巍巍伊闕山。
高岡碣崔嵬，雙阜夾長川。
素石何磷磷，水禽何翩翩。
遠涉許潁路，顧思邈綿綿。
鬱陶懷所親，引領情緬然。

○ 晉四廂樂歌二首其一王公上壽酒歌/〔魏晉〕成公綏

上壽酒。樂未央。大晉應天慶。皇帝永無疆。

○ 晉四廂樂歌二首其二正旦大會行禮歌/〔魏晉〕成公綏

穆穆天子，光臨萬國。
多士盈朝，莫匪俊德。
流化罔極，王猷允塞。
嘉會置酒，嘉賓充庭。
羽旄燿辰極，鍾鼓振泰清。
百辟朝三朝，彧彧明儀刑。
濟濟鏘鏘，玉振金聲。
禮樂具，宴嘉賓。
眉壽祚聖皇，景福惟日新。
群后戾止，有來雍雍。
獻酬納贄，崇此禮容。
豐肴萬俎，旨酒千鍾。
嘉樂盡樂宴，福祿咸攸同。
樂哉，天下安寧。
道化行，風俗清。
簫韶作，詠九成。
年豐穰，世泰平。
至治哉，樂無窮。
元首聰明，股肱忠。
澍豐澤，揚清風。
嘉瑞出，靈應彰。
麒麟見，鳳皇翔。
醴泉涌，流中唐。
嘉禾生，穗盈箱。
降繁祉，祚聖皇。
承天位，統萬國。
受命應期，授聖德。
四世重光，宣開洪業，景克昌，文欽明，德彌彰。
肇啟晉邦，流祚無疆。
泰始建元，鳳皇龍興。
龍興伊何，享祚萬乘。
奄有八荒，化育黎蒸。
圖書煥炳，金石有徵。
德光大，道熙隆。
被四表，格皇穹。
奕奕萬嗣，明明顯融，高朗令終。
保茲永祚，與天比崇。
聖皇君四海，順人應天期。
三葉合重光，泰始開洪基。
明燿參日月，功化侔四時。
宇宙清且泰，黎庶咸雍熙，善哉雍熙。
惟天降命，翼仁祐聖。
於穆三皇，載德彌盛。
總齊璿璣，光統七政。
百揆時序，化若神聖。
四海同風，興至仁。
濟民育物，擬陶鈞。

擬陶鈞，垂惠潤。
皇皇群賢，峨峨英俊。
德化宣，芬芳播來胤。
播來胤，垂後昆。
清廟何穆穆，皇極闢四門。
皇極闢四門，萬機無不綜。
娓娓翼翼，樂不及荒，饑不遑食。
大禮既行，樂無極。
登崑崙，上增城。
乘飛龍，升泰清。
冠日月，佩五星。
揚虹蜺，建彗旌。
披慶雲，蔭繁榮。
覽八極，游天庭。
順天地，和陰陽。
序四氣，燿三光。
張帝網，正皇綱。
播仁風，流惠康。
邁洪化，振靈威。
懷萬方，納九夷。
朝閶闔，宴紫微。
建五旗，羅鍾虡。
列四縣，奏韶武。
鏗金石，揚旌羽。
縱八佾，巴渝舞。
詠雅頌，和律呂。
于胥樂，樂聖主。
化蕩蕩，清風泄。
總英雄，御俊傑。
開宇宙，掃四裔。
光緝熙，美聖哲。
超百代，揚休烈。
流景祚，顯萬世。

皇皇顯祖，翼世佐時。
寧濟六合，受命應期。
神武鷹揚，大化咸熙。
廓開皇衢，用成帝基。

光光景皇，無競維烈。
匡時拯俗，休功蓋世。
宇宙既康，九域有截。
天命降鑒，啟祚明哲。

穆穆烈考，克明克俊。
實天生德，誕膺靈運。
肇建帝業，開國有晉。
載德奕世，垂慶洪胤。

明明聖帝，龍飛在天。
與靈合契，通德幽玄。
仰化清雲，俯育重淵。
受靈之祐，於萬斯年。

○ 中宮詩二首其一/〔魏晉〕成公綏

殷湯令妃，有莘之女。
仁教內修，度義以處。
清謐后宮，九嬪有序。
尹為媵臣，遂作元輔。

○ 椒華頌/〔魏晉〕成公綏

嘉哉芳椒，載繁其實。
厥味惟貞，蠲除百疾。
肇惟歲始，月正元日。
永介眉壽，以祈初吉。

○ 五言詩/〔魏晉〕成公綏

誰謂鬼無知，杜伯射宣王。

○ 五月五日詩/〔魏晉〕崔巨倫

五月五日時，天氣已大熱。
狗便呀欲死，牛復吐出舌。

○ 靧面辭/〔魏晉〕崔氏

取紅花，取白雪，與兒洗面作光悅。
取白雪，取紅花，與兒洗面作妍華。
取花紅，取雪白，與兒洗面作光澤。
取雪白，取花紅，與兒洗面作華容。

○ 詠寶劍詩/〔魏晉〕崔鴻

寶劍出昆吾，龜龍夾采珠。
五精初獻術，千戶竟論都。
匣氣衝牛斗，山形轉鹿盧。
欲知天下貴，持此問風胡。

○ 北芒客舍詩/〔魏晉〕劉伶

泱漭望舒隱，黤黮玄夜陰。
寒雞思天曙，擁翅吹長音。
蚊蚋歸豐草，枯葉散蕭林。
陳醴發悴顏，色歈暢真心。
縕被終不曉，斯嘆信難任。
何以除斯歎，付之與瑟琴。
長笛響中夕，聞此消胸襟。

○ 咒辭/〔魏晉〕劉伶

天生劉伶，以酒為名。
一飲一斛，五斗解酲。
婦人之言，慎不可聽。

○ 宛轉歌二首其一/〔魏晉〕劉妙容

月既明，西軒琴復清。
寸心斗酒爭芳夜，千秋萬歲同此情。
歌宛轉，宛轉聲已哀。
願為星與漢，光影共徘徊。

○ 宛轉歌二首其二/〔魏晉〕劉妙容

悲且傷，參差淚成行。
低紅掩翠方無色，金徽玉軫為誰鏘。
歌宛轉，宛轉情復哀。(一作「結復悲」、「怨復悲」、「情復悲」、「清復悲」)
願為煙與霧，氤氲君子懷。(一作「氤氲共容姿」、「氛氲對容姿」)

○ 詩/〔魏晉〕劉恢

東皋有一駿，名曰千金駒。
絡首纏駿尾，養以甘露芻。

○ 西池應詔賦詩/〔魏晉〕劉毅

六國多雄士，正始出風流。

○ 胡姬年十五/〔魏晉〕劉琨

虹梁照曉日，淥水泛香蓮。
如何十五少，含笑酒壚前。
花將面自許，人共影相憐。
回頭堪百萬，價重為時年。

○ 扶風歌/〔魏晉〕劉琨

朝發廣莫門，暮宿丹水山。
左手彎繁弱，右手揮龍淵。
顧瞻望宮闕，俯仰御飛軒。
據鞍長嘆息，淚下如流泉。
繫馬長松下，發鞍高岳頭。
烈烈悲風起，泠泠澗水流。
揮手長相謝，哽咽不能言。
浮雲為我結，歸鳥為我旋。
去家日已遠，安知存與亡。
慷慨窮林中，抱膝獨摧藏。
麋鹿游我前，猨猴戲我側。
資糧既乏盡，薇蕨安可食。
攬轡命徒侶，吟嘯絕巖中。
君子道微矣，夫子故有窮。
惟昔李騫期，寄在匈奴庭。
忠信反獲罪，漢武不見明。
我欲竟此曲，此曲悲且長。
棄置勿重陳，重陳令心傷。

○ 扶風歌/〔魏晉〕劉琨

南山石嵬嵬，松柏何離離。
上枝拂青雲，中心十數圍。
洛陽發中梁，松樹竊自悲。
斧鋸截是松，松樹東西摧。
特作四輪車，載至洛陽宮。
觀者莫不歡，問是何山材。
誰能刻鏤此，公輸與魯班。
被之用丹漆，薰用蘇合香。
本自南山松，今為宮殿梁。

○ 重贈盧諶詩/〔魏晉〕劉琨

握中有玄璧，本自荊山璆。
惟彼太公望，昔在渭濱叟。
鄧生何感激，千里來相求。
白登幸曲逆，鴻門賴留侯。
重耳任五賢，小白相射鉤。
苟能隆二伯，安問黨與仇。
中夜撫枕嘆，想與數子游。
吾衰久矣夫，何其不夢周。
誰云聖達節，知命故不憂。
宣尼悲獲麟，西狩涕孔丘。
功業未及建，夕陽忽西流。
時哉不我與，去乎若雲浮。
朱實隕勁風，繁英落素秋。
狹路傾華蓋，駭駟摧雙輈。
何意百鍊剛，化為繞指柔。

○ 答盧諶詩/〔魏晉〕劉琨

厄運初遘，陽爻在六。
乾象棟傾，坤儀舟覆。
橫厲糾紛，群妖競逐。
火燎神州，洪流華域。
彼黍離離，彼稷育育。
哀我皇晉，痛心在目。(一章)

天地無心，萬物同塗。
禍淫莫驗，福善則虛。
逆有全邑，義無完都。
英蕊夏落，毒卉冬敷。
如彼龜玉，韞櫝毁諸。
芻狗之談，其最得乎。(二章)

咨余軟弱，弗克負荷。
愆釁仍彰，榮寵屢加。
威之不建，禍延凶播。
忠隕于國，孝愆于家。
斯罪之積，如彼山河。
斯釁之深，終莫能磨。(三章)

郁穆舊姻，嬿婉新婚。
不慮其敗，唯義是敦。
裹糧攜弱，匍匐星奔。
未輟爾駕，已隳我門。
二族偕覆，三孽并根。
長慚舊孤，永負冤魂。(四章)

亭亭孤幹，獨生無伴。
綠葉繁縟，柔條修罕。
朝采爾實，夕捋爾竿。
竿翠豐尋，逸珠盈椀。
實消我憂，憂急用緩。
逝將去矣，庭虛情滿。(五章)

虛滿伊何，蘭桂移植。
茂彼春林，瘁此秋棘。
有鳥翻飛，不遑休息。
匪桐不棲，匪竹不食。
永戢東羽，翰撫西翼。
我之敬之，廢歡輟職。(六章)

音以賞奏，味以殊珍。
文以明言，言以暢神。
之子之往，四美不臻。
澄醪覆觴，絲竹生塵。
素卷莫啓，幄無談賓。
既孤我德，又闕我鄰。(七章)

光光叚生，出幽遷喬。
資忠履信，武烈文昭。
旌弓騂騂，輿馬翹翹。
乃奮長縻，是轡是鑣。
何以贈之，竭心公朝。
何以敘懷，引領長謠。(八章)

○ 奉和劉隱士遺民/〔魏晉〕劉程之

理神固超絕，涉粗罕不群。
孰至消煙外，曉然與物分。
冥冥玄谷裏，響集自可聞。
文峰無曠秀，交嶺有通雲。
悟深婉沖思，在要開冥欣。
中巖擁激興，臨岫想幽聞。
弱明反歸鑒，暴懷博靈薰。
永陶津玄匠，落照俟虛昕。

○ 五時畫扇頌/〔魏晉〕劉臻妻陳氏

炎后飛軌，引曜丹逵。
蕤賓應律，融精協曦。
五象列位，品物以垂。
兊降素獸，震升青螭。
日月澄暉，仙章來儀。
仰憩翠巖，俯暎蘭池。
靈柯幽藹，神卉參差。
如山之夀，如松之猗。
永錫難老，與時推移。

○ 元日椒花頌/〔魏晉〕劉臻妻陳氏

璇穹周廻，三朔肇建。
青陽散輝，澄景載渙。
美哉靈花，爰采爰獻。
聖容暎之，永壽于萬。

○ 獻春/〔魏晉〕劉臻妻陳氏

元陸降坎，青逵升震。
陰祇送寒，陽靈迎春。

○ 詩/〔魏晉〕劉道民

事有遠而合，蜀桐鳴吳石。

○ 逸驥詩/〔魏晉〕摯虞

逸驥無鑣轡，騰陸從長川。
剪落就羈靮，飛軒躡雲煙。

○ 答伏武仲詩/〔魏晉〕摯虞

崇山棲鳳，廣泉含螭。
洋洋大府，俊德攸宜。
用集群英，參翼弘規。
皇暉增曜，明兩作離。(一章)

爰有伏生，東夏之秀。
盛德如新，畜智如舊。
儲材積藝，待時而茂。
九德殊塗，道將焉就。(二章)

邂逅之遇，良願是適。
同閈比屋，笑語卒獲。
望宋謂近，曾不咫尺。
一葦則杭，矧茲隔壁。(三章)

既近其室，不遠其心。
齊此篤愛，惠予好音。
金聲玉振，文豔旨深。
孰不歌詠，被之瑟琴。(四章)

○ 贈褚武良以尚書出為安東詩/〔魏晉〕摯虞

蕩蕩大晉，奄有八荒。
畿服既寧，守在四疆。
桓桓褚侯，鎮彼遐方。
變文膺武，武步龍驤。(一章)

武有七德，眾鮮克舉。
帝用是難，訓咨既普。
雖有周親，唯能是與。
大周之吉，歸美于褚。(二章)

褚侯之邁，人望實大。
企彼江淮，眇焉如帶。
智名不彰，能功斯廢。
靡德而稱，靡仁而賴。(三章)

濟濟百辟，穆穆皇朝。
雖則異事，誰非同寮。
出者眷之，處者戀之。
情發於中，用著斯詩。(四章)

○ 贈李叔龍以尚書郎遷建平太守詩/〔魏晉〕摯虞

我有良朋，時惟李生。
拊翼岐蜀，翻飛上京。
明試以功，聿駿有聲。
三載考績，剖符建平。(一章)

惟彼建平，居江之瀨。
明明在上，率下和會。
誰謂水深，曾不浮芥。
誰謂曠遠，王道無外。(二章)

亦既受命，作式南蕃。
樞機之發，化流夷蠻。
多見闕殆，以慎爾愆。
無自立辟，而逾短垣。(三章)

龍愛同泉，鳳戀共林。
之子雲往，我勞彌深。
既有行李，以通其音。
南龜象齒，實將雲心。(四章)

○ 答杜育詩/〔魏晉〕摯虞

越有杜生，既文且哲。
龍躍潁豫，有聲彰澈。
賴茲三益，如琢如切。
好以義結，友以文會。
豈伊在高，分定傾蓋。
其人如玉，美彼生芻。
鐘鼓匪樂，安用百壺。
老夫灌灌，離群索居。
懷戀結好，心焉悵如。

○ 雍州詩/〔魏晉〕摯虞

於皇先王，經啓九有。
有州惟雍，居京之右。
土載奧區，山包神藪。
嘉生惟繁，庶類伊阜。
悠悠州域，有華有戎。
外接皮服，內含岐豐。
周餘既沒，夷德未終。
莫不慕義，易俗移風。

○ 陵峰采藥觸興為詩/〔魏晉〕帛道猷

連峰數千里，修林帶平津。
雲過遠山翳，風至梗荒榛。
茅茨隱不見，雞鳴知有人。
間步踐其徑，處處見遺薪。
始知百代下，故有上皇民。

○ 詩/〔魏晉〕張亢

昔吾好墳典，下帷慕董氏。
吟咏倣餘風，染軸舒素紙。

○ 賦犬/〔魏晉〕張儼

守則有威，出則有獲。
韓盧宋鵲，書名竹帛。

○ 輕薄篇/〔魏晉〕張華

末世多輕薄，驕代好浮華。
志意既放逸，貲財亦豐奢。
被服極纖麗，餚膳盡柔嘉。
童僕餘粱肉，婢妾蹈綾羅。
文軒樹羽蓋，乘馬鳴玉珂。
橫簪刻玳瑁，長鞭錯象牙。
足下金鑮履，手中雙莫耶。
賓從煥絡繹，侍御何芬葩。
朝與金張期，暮宿許史家。
甲第面長街，朱門赫嵯峨。
蒼梧竹葉清，宜城九醞醝。
浮醪隨觴轉，素蟻自跳波。
美女興齊趙，妍唱出西巴。
一顧傾城國，千金寧足多。
北里獻奇舞，大陵奏名歌。
新聲逾激楚，妙妓絕陽阿。
玄鶴降浮雲，鱏魚躍中河。
墨翟且停車，展季猶咨嗟。
淳于前行酒，雍門坐相和。
孟公結重關，賓客不得蹉。
三雅來何遲，耳熱眼中花。
盤案互交錯，坐席咸喧譁。
簪珥咸墮落，冠冕皆傾邪。
酣飲終日夜，明燈繼朝霞。
絕纓尚不尤，安能復顧他。
留連彌信宿，此歡難可過。
人生若浮寄，年時忽蹉跎。
促促朝露期，榮樂遽幾何。
念此腸中悲，涕下自滂沱。
但畏執法吏，禮防且切磋。

○ 游俠篇/〔魏晉〕張華

翩翩四公子，濁世稱賢名。
龍虎相交爭，七國並抗衡。
食客三千餘，門下多豪英。
游說朝夕至，辯士自縱橫。
孟嘗東出關，濟身由雞鳴。
信陵西反魏，秦人不窺兵。
趙勝南詛楚，乃與毛遂行。
黃歇北適秦，太子還入荊。
美哉游俠士，何以尚四卿。
我則異於是，好古師老彭。

○ 博陵王宮俠曲二首其一/〔魏晉〕張華

俠客樂幽險，築室窮山陰。
獠獵野獸稀，施網川無禽。
歲暮飢寒至，慷慨頓足吟。
窮令壯士激，安能懷苦心。
干將坐自拭，繁弱控餘音。(一作「干將坐自佩」)
耕佃窮淵陂，種粟著劍鐔。
收秋狹路間，一擊重千金。
棲遲熊羆穴，容與虎豹林。
身在法令外，縱逸常不禁。

○ 博陵王宮俠曲二首其二/〔魏晉〕張華

雄兒任氣俠，聲蓋少年場。
借友行報怨，殺人租市旁。
吳刀鳴手中，利劍嚴秋霜。
腰間叉素戟，手持白頭鑲。
騰超如激電，回旋如流光。
奮擊當手決，交尸自縱橫。
寧為殤鬼雄，義不入圜牆。
生從命子游，死聞俠骨香。
身沒心不懲，勇氣加四方。

○ 游獵篇/〔魏晉〕張華

歲暮凝霜結，堅冰沍幽泉。
厲風蕩原隰，浮雲蔽昊天。
玄雲晻□合，素雪紛連翩。
鷹隼始擊鷙，虞人獻時鮮。
嚴駕鳴儔侶，攬轡過中田。
戎車方四牡，文軒馭紫燕。
輿徒既整飭，容服麗且妍。
武騎列重圍，前驅抗修旃。
倏忽似回飆，絡繹若浮煙。
鼓噪山淵動，衝塵雲霧連。
輕繒拂素霓，纖網蔭長川。
游魚未暇竄，歸雁不得還。
由基控繁弱，公差操黃間。
機發應弦倒，一縱連雙肩。
僵禽正狼藉，落羽何翻翻。
積獲被山阜，流血丹中原。
馳騁未及倦，曜靈俄移晷。
結罝彌藪澤，囂聲振四鄙。
鳥驚觸白刃，獸駭掛流矢。
仰手接游鴻，舉足蹴犀兕。
如黃批狡兔，青骹撮飛雉。
鵠鷺不盡收，鳧鷖安足視。
日冥徒御勞，賞勤課能否。
野饗會眾賓，玄酒甘且旨。
燔炙播遺芳，金觴浮素蟻。
珍羞墜歸雲，纖餚出淥水。
四氣運不停，年時何亹亹。
人生忽如寄，居世遽能幾。
至人同禍福，達士等生死。
榮辱渾一門，安知惡與美。
游放使心狂，覆車難再履。
伯陽為我誡，檢迹投清軌。

○ 壯士篇/〔魏晉〕張華

天地相震蕩，回薄不知窮。
人物稟常格，有始必有終。
年時俯仰過，功名宜速崇。
壯士懷憤激，安能守虛沖。
乘我大宛馬，撫我繁弱弓。
長劍橫九野，高冠拂玄穹。
慷慨成素霓，嘯吒起清風。
震響駭八荒，奮威曜四戎。
濯鱗滄海畔，馳騁大漠中。
獨步聖明世，四海稱英雄。

○ 縱橫篇/〔魏晉〕張華

蘇秦始為交，同學鬼谷先生。
辯說剖毫釐，變詐入無形。
巧言惑正理，人主莫不傾聽。

○ 上巳篇/〔魏晉〕張華

仁風導和氣，勾芒御昊春。
姑洗應時月，元巳啓良辰。
密雲蔭朝日，零雨灑微塵。
飛軒游九野，置酒會眾賓。
臨川懸廣幕，夾水布長茵。
徘徊存往古，慷慨慕先真。
朋從自遠至，童冠八九人。
追好舞雩庭，擬迹洙泗濱。
伶人理新樂，膳夫烹時珍。(一作「膳夫然時珍」)
八音硼礚奏，餚俎從橫陳。
妙舞起齊趙，悲歌出三秦。
春醴逾九醞，冬清過十旬。
盛時不努力，歲暮將何因。
勉哉眾君子，茂德景日新。
高飛撫鳳翼，輕舉攀龍鱗。

○ 答何劭詩三首其一/〔魏晉〕張華

吏道何其迫，窘然坐自拘。
纓緌為徽纆，文憲焉可逾。
恬曠苦不足，煩促每有餘。
良朋貽新詩，示我以游娛。
穆如灑清風，煥若春華敷。
自昔同寮寀，於今比園廬。
衰疾近辱殆，庶幾并懸輿。
散發重陰下，抱杖臨清渠。
屬耳聽鸎鳴，流目玩鯈魚。
從容養餘日，取樂於桑榆。

○ 答何劭詩三首其二/〔魏晉〕張華

洪鈞陶萬類，大塊稟群生。
明暗信異姿，靜躁亦殊形。
自予及有識，志不在功名。
虛恬竊所好，文學少所經。
忝荷既過任，白日已西傾。
道長苦智短，責重困才輕。
周任有遺規，其言明且清。
負乘為我戒，夕惕坐自驚。
是用感嘉貺，寫心出中誠。
發篇雖溫麗，無乃違其情。

○ 答何劭詩三首其三/〔魏晉〕張華

駕言歸外庭，放志永棲遲。
相伴步園疇，春草鬱鬱滋。
榮觀雖盈目，親友莫與偕。
悟物增隆思，結戀慕同儕。
援翰屬新詩，永歎有餘懷。

○ 情詩五首其一/〔魏晉〕張華

北方有佳人，端坐鼓鳴琴。
終晨撫管弦，日夕不成音。
憂來結不解，我思存所欽。
君子尋時役，幽妾懷苦心。
初為三載別，於今久滯淫。
昔耶生戶牖，庭內自成陰。
翔鳥鳴翠偶，草蟲相和吟。
心悲易感激，俯仰淚流衿。
願託晨風翼，束帶侍衣衾。

○ 情詩五首其二/〔魏晉〕張華

明月曜清景，曨光照玄墀。
幽人守靜夜，回身入空帷。
束帶俟將朝，廓落晨星稀。
寐假交精爽，覿我佳人姿。
巧笑媚歡靨，聯娟眸與眉。
寤言增長嘆，悽然心獨悲。

○ 情詩五首其三/〔魏晉〕張華

清風動帷簾，晨月燭幽房。(一作「晨月照幽房」)
佳人處遐遠，蘭室無容光。
襟懷擁虛景，輕衾覆空牀。
居歡惜夜促，在戚怨宵長。
拊枕獨嘯嘆，感慨心內傷。

○ 情詩五首其四/〔魏晉〕張華

君居北海陽，妾在江南陰。
懸邈修塗遠，山川阻且深。
承歡注隆愛，結分投所欽。
銜恩篤守義，萬里託微心。

○ 情詩五首其五/〔魏晉〕張華

游目四野外，逍遙獨延佇。
蘭蕙緣清渠，繁華蔭綠渚。
佳人不在茲，取此欲誰與。
巢居知風寒，穴處識陰雨。
不曾遠別離，安知慕儔侶。

○ 感婚詩/〔魏晉〕張華

駕言游東邑，東邑紛禳禳。
婚姻及良時，嫁娶避當梁。
窈窕出閨女，嬿婉姬與姜。
素顏發紅華，美目流清揚。
韡煒眾親盛，於我猶若常。
譬彼暮春草，榮華不再陽。

○ 雜詩三首其一/〔魏晉〕張華

晷度隨天運，四時互相承。
東壁正昏中，涸陰寒節升。
繁霜降當夕，悲風中夜興。
朱火青無光，蘭膏坐自凝。
重衾無暖氣，挾纊如懷冰。
伏枕終遙昔，寤言莫予應。
永思慮崇替，慨然獨拊膺。

○ 雜詩三首其二/〔魏晉〕張華

逍遙遊春宮，容與綠池阿。
白蘋齊素葉，朱草茂丹華。
微風搖茝若，層波動芰荷。
榮彩曜中林，流馨入綺羅。
王孫遊不歸，修路邈以遐。
誰與玩遺芳，佇立獨咨嗟。

○ 雜詩三首其三/〔魏晉〕張華

荏苒日月運，寒暑忽流易。
同好逝不存，迢迢遠離析。
房櫳自來風，戶庭無行迹。
蒹葭生牀下，蛛蝥網四壁。
懷思豈不隆，感物重鬱積。
遊雁比翼翔，歸鴻知接翮。
來哉彼君子，無然徒自隔。

○ 遊仙詩四首其一/〔魏晉〕張華

雲霓垂藻旒，羽袿揚輕裾。
飄登清雲間，論道神皇廬。
蕭史登鳳音，王后吹鳴竽。
守精味玄妙，逍遙無為墟。

○ 遊仙詩四首其二/〔魏晉〕張華

玉佩連浮星，輕冠結朝霞。
列坐王母堂，豔體餐瑤華。
湘妃詠涉江，漢女奏陽阿。

○ 遊仙詩四首其三/〔魏晉〕張華

乘雲去中夏，隨風濟江湘。
亹亹陟高陵，遂升玉巒陽。
雲娥薦瓊石，神妃侍衣裳。

○ 遊仙詩四首其四/〔魏晉〕張華

游仙迫西極，弱水隔流沙。
雲榜鼓霧柂，飄忽陵飛波。

○ 贈摯仲治詩/〔魏晉〕張華

君子有逸志，棲遲於一丘。
仰蔭高林茂，俯臨淥水流。
恬淡養玄虛，沈精研聖猷。

○ 招隱詩二首其一/〔魏晉〕張華

隱士託山林，遁世以保真。
連惠亮未遇，雄才屈不伸。

○ 招隱詩二首其二/〔魏晉〕張華

棲遲四野外，陸沈背當時。
循名掩不著，藏器待無期。
羲和策六龍，弭節越崦嵫。
盛年俯仰過，忽若振輕絲。

○ 詩/〔魏晉〕張華

混沌無形氣，奚從生兩儀。
元一是能分，太極焉能離。
玄為誰翁子，道是誰家兒。
天行自西回，日月曷東馳。

○ 詩/〔魏晉〕張華

清晨登隴首，坎壈行山難。
嶺阪峻阻曲，羊腸獨盤桓。

○ 詩/〔魏晉〕張華

乘馬佚於野，澤雉苦於樊。
役心以嬰物，豈云我自然。

○ 詩/〔魏晉〕張華

日南出野女，群行不見夫。
其狀皛且白，裸袒無衣襦。

○ 晉中宮所歌/〔魏晉〕張華

先王統大業，玄化漸八維。
儀刑孚萬邦，內訓隆壺闈。
皇英垂帝典，大雅詠三妃。
執德宣隆教，正位理厥機。
含章體柔順，率禮蹈謙祗。
螽斯弘慈惠，樛木逮幽微。
徽音穆清風，高義邈不追。
遺榮參日月，百世仰餘暉。

○ 晉宗親會歌/〔魏晉〕張華

族燕明禮順，餟食序親親。
骨肉散不殊，昆弟豈他人。
本枝篤同慶，棠棣著先民。
於皇聖明后，天覆弘且仁。
隆禮崇親戚，旁施協族姻。
式宴盡酣娛，飲御備羞珍。
和樂既宣洽，上下同歡欣。
德教加四海，敦睦被無垠。

○ 晉凱歌二首其一命將出征歌/〔魏晉〕張華

重華隆帝道，戎蠻或不賓。
徐夷興有周，鬼方亦違殷。
今在盛明世，寇虐動西垠。
豺狼染牙爪，群生號穹旻。
元帥統方夏，出車撫涼秦。
眾貞必以律，臧否實在人。
威信加殊類，疏逖思自親。
單醪豈有味，挾纊感至仁。
武功尚止戈，七德美安民。
遠迹由斯舉，永世無風塵。

○ 晉凱歌二首其二勞還師歌/〔魏晉〕張華

玁狁背天德，構亂擾邦畿。
戎車震朔野，群帥贊皇威。
將士齊心旅，感義忘其私。
積勢如鞹弩，赴節如發機。
囂聲動山谷，金光曜素暉。
揮戟陵勁敵，武步蹈橫尸。
鯨鯢皆授首，北土永清夷。
昔往冒隆暑，今來白雪霏。
征夫信勤瘁，自古詠采薇。
收榮於舍爵，燕喜在凱歸。

○ 詠荷/〔魏晉〕張華

荷生綠泉中，碧葉齊如規。
迴蕩流霧珠，映水逐條垂。
照灼此金塘，藻曜君王池。
不愁世嘗絕，但畏盛明移。

○ 勵志詩/〔魏晉〕張華

大儀斡運，天回地游。
四氣鱗次，寒暑環周。
星光既夕，忽焉素秋。
涼風振落，熠耀宵流。
吉士思秋，實感物化。
日與月與，荏苒代謝。
逝者如斯，曾無日夜。
嗟爾庶士，胡寧自舍。
仁道不遐，德輶如羽。
求焉斯至，眾鮮克舉。
大猷玄漠，將抽厥緒。
先民有作，貽我高矩。
雖有淑姿，放心縱逸。
出般于游，居多暇日。
如彼梓材，弗勤丹漆。
雖勞朴斫，終負素質。
養由矯矢，獸號于林。
蒲蘆縈繳，神感飛禽。
末伎之妙，動物應心。
研精耽道，安有幽深。
安心恬蕩，棲志浮雲。
體之以質，彪之以文。
如彼南畝，力耒既勤。
藨蓘致功，必有豐殷。
水積成川，載瀾載清。
土積成山，歊蒸鬱冥。
山不讓塵，川不辭盈。
勉爾含弘，以隆德聲。
高以下基，洪由纖起。
川廣自源，成人在始。
累微以著，乃物之理。
纆牽之長，實累千里。
復禮終明，天下歸仁。
若金受礪，若泥在鈞。
進德修業，輝光日新。
隰朋仰慕，予亦何人。

○ 祖道征西應詔詩/〔魏晉〕張華

赫赫大晉，奄有萬方。
陶以仁化，曜以天光。
二迹陝西，實在我王。
內飪玉鉉，外惟鷹揚。
四牡揚鑣，玄輅振綏。
庶寮群后，餞飲洛湄。
感離歡淒，慕德遲遲。

○ 祖道趙王應詔詩/〔魏晉〕張華

崇選穆穆，利建明德。
於顯穆親，時惟我王。
稟姿自然，金質玉相。
光宅舊趙，作鎮冀方。
休寵曲錫，備物煥彰。
發軌上京，出自天邑。
百寮餞行，縉紳具集。
軒冕峨峨，冠蓋習習。
戀德惟德，永歡弗及。

○ 太康六年三月三日後園會詩/〔魏晉〕張華

暮春元日，陽氣清明。
祁祁甘雨，膏澤流盈。
習習祥風，啓滯導生。
禽鳥翔逸，卉木滋榮。
纖條被綠，翠華含英。(一章)

於皇我後，欽若昊乾。
順時省物，言觀中園。
燕及群辟，乃命乃延。
合樂華池，祓濯清川。
泛彼龍舟，溯游洪源。(二章)

朱幕雲覆，列坐文茵。
羽觴波騰，品物備珍。
管弦繁會，變用奏新。
穆穆我皇，臨下渥仁。
訓以慈惠，詢納廣神。
好樂無荒，化達無垠。(三章)

咨予微臣，荷寵明時。
忝恩于外，攸攸三期。
犬馬惟慕，天實為之。
靈啓其願，遐願在茲。
于以表情，爰著斯詩。(四章)

○ 晉冬至初歲小會歌/〔魏晉〕張華

日月不留，四氣回周。
節慶代序，萬國同休。
庶尹群后，奉壽升朝。
我有嘉禮，式宴百僚。
繁餚綺錯，旨酒泉渟。
笙鏞和奏，磬管流聲。
上隆其愛，下盡其心。
宣其壅滯，訓之德音。
乃宣乃訓，配享交泰。
永載仁風，長撫無外。

○ 晉宴會歌/〔魏晉〕張華

亹亹我皇，配天垂光。
留精日昃，經覽無方。
聽朝有暇，延命眾臣。
冠蓋雲集，樽俎星陳。
餚蒸多品，八珍代變。
羽爵無算，究樂極宴。
歌者流聲，舞者投袂。
動容有節，絲竹并設。
宣暢四體，繁手趣摯。
歡足發和，酣不忘禮。
好樂無荒，翼翼濟濟。

○ 晉正德大豫舞歌二首其一正德舞歌/〔魏晉〕張華

曰皇上天，玄鑒惟光。
神器周回，五德代章。
祚命于晉，世有哲王。
弘濟區夏，陶甄萬方。
大明垂耀，旁燭無疆。
蚩蚩庶類，風德永康。
皇道惟清，禮樂斯經。
金石在縣，萬舞在庭。
象容表慶，協律被聲。
軼武超滬，取節六英。
同進退讓，化漸無形。
大和宣洽，通于幽冥。

○ 晉正德大豫舞歌二首其二大豫舞歌/〔魏晉〕張華

惟天之命，符運有歸。
赫赫大晉，三后重暉。
繼明紹世，光撫九圍。
我皇紹期，遂在璇璣。
群生屬命，奄有庶邦。
慎徽五典，玄教遐通。
萬方同軌，率土咸雍。
爰制大豫，宣德舞功。
醇化既穆，王道協隆。
仁及草木，惠加昆蟲。
億兆夷人，悅仰皇風。
不顯大業，永世彌崇。

○ 真人篇/〔魏晉〕張華

朱李生東苑，甘瓜出西郊。

○ 詩/〔魏晉〕張華

闌徑少行迹，玉臺坐網絲。

○ 苦寒行/〔魏晉〕張華

重纊無暖氣，輕被覆空牀。

○ 詠史/〔魏晉〕張協

昔在西京時，朝野多歡娛。
藹藹東都門，群公祖二疏。
朱軒曜金城，供帳臨長衢。
達人知止足，遺榮忽如無。
抽簪解朝衣，散發歸海隅。
行人為隕涕，賢哉此大夫。
揮金樂當年，歲暮不留儲。
顧謂四座賓，多財為累愚。
清風激萬代，名與天壤俱。
咄此蟬冕客，君紳宜見書。

○ 雜詩十首其一/〔魏晉〕張協

秋夜涼風起，清氣蕩暄濁。
蜻蛚吟階下，飛蛾拂明燭。
君子從遠役，佳人守煢獨。
離居幾何時，鑽燧忽改木。
房櫳無行迹，庭草萋以綠。
青苔依空牆，蜘蛛網四屋。
感物多所懷，沈憂結心曲。

○ 雜詩十首其二/〔魏晉〕張協

大火流坤維，白日馳西陸。
浮陽映翠林，回飆扇綠竹。
飛雨灑朝蘭，輕露棲叢菊。
龍蟄暄氣凝，天高萬物肅。
弱條不重結，芳蕤豈再馥。
人生瀛海內，忽如鳥過目。
川上之嘆逝，前修以自勖。

○ 雜詩十首其三/〔魏晉〕張協

金風扇素節，丹霞啓陰期。
騰雲似涌煙，密雨如散絲。
寒花發黃采，秋草含綠滋。
閑居玩萬物，離群戀所思。
案無蕭氏牘，庭無貢公綦。
高尚遺王侯，道積自成基。
至人不嬰物，餘風足染時。

○ 雜詩十首其四/〔魏晉〕張協

朝霞迎白日，丹氣臨暘谷。
翳翳結繁雲，森森散雨足。
輕風摧勁草，凝霜竦高木。
密葉日夜疏，叢林森如束。
疇昔嘆時遲，晚節悲年促。
歲暮懷百憂，將從季主卜。

○ 雜詩十首其五/〔魏晉〕張協

昔我資章甫，聊以適諸越。
行行入幽荒，甌駱從祝發。
窮年非所用，此貨將安設。
瓴甋誇璵璠，魚目笑明月。
不見郢中歌，能否居然別。
陽春無和者，巴人皆下節。
流俗多昏迷，此理誰能察。

○ 雜詩十首其六/〔魏晉〕張協

朝登魯陽關，狹路峭且深。
流澗萬餘丈，圍木數千尋。
咆虎響窮山，鳴鶴聒空林。
淒風為我嘯，百籟坐自吟。
感物多思情，在險易常心。
朅來戒不虞，挺轡越飛岑。
王陽驅九折，周文走岑崟。
經阻貴勿遲，此理著來今。

○ 雜詩十首其七/〔魏晉〕張協

此鄉非吾地，此郭非吾城。
羈旅無定心，翩翩如懸旌。
出睹軍馬陣，入聞鞞鼓聲。
常懼羽檄飛，神武一朝征。
長鋏鳴鞘中，烽火列邊亭。
舍我衡門衣，更被縵胡纓。
疇昔懷微志，帷幕竊所經。
何必操干戈，堂上有奇兵。
折衝樽俎間，制勝在兩楹。
巧遲不足稱，拙速乃垂名。

○ 雜詩十首其八/〔魏晉〕張協

述職投邊城，羈束戎旅間。
下車如昨日，望舒四五圓。
借問此何時，胡蝶飛南園。
流波戀舊浦，行雲思故山。
閩越衣文蛇，胡馬願度燕。
風土安所習，由來有固然。

○ 雜詩十首其九/〔魏晉〕張協

結宇窮岡曲，耦耕幽藪陰。(一作「結宇窮嵐曲」)
荒庭寂以間，幽岫峭且深。
淒風起東谷，有渰興南岑。
雖無箕畢期，膚寸自成霖。
澤雉登壟雊，寒猿擁條吟。
溪壑無人迹，荒楚鬱蕭森。
投耒循岸垂，時聞樵采音。
重基可擬志，回淵可比心。
養真尚無為，道勝貴陸沈。
游思竹素園，寄辭翰墨林。

○ 雜詩十首其十/〔魏晉〕張協

墨蜧躍重淵，商羊儛野庭。
飛廉應南箕，豐隆迎號屏。
雲根臨八極，雨足灑四溟。
霖瀝過二旬，散漫亞九齡。
階下伏泉涌，堂上水衣生。
洪潦浩方割，人懷昏墊情。
沈液漱陳根，綠葉腐秋莖。
里無曲突煙，路無行輪聲。
環堵自頹毁，垣閭不隱形。
尺燼重尋桂，紅粒貴瑤瓊。
君子守固窮，在約不爽貞。
雖榮田方贈，慚為溝壑名。
取志於陵子，比足黔婁生。

○ 雜詩/〔魏晉〕張協

太昊啓東節，春郊禮青祗。
鷹化日夜分，雷動寒暑離。
飛澤洗冬條，浮飆解春澌。
采虹纓高雲，文虬鳴陰池。
沖氣扇九垠，蒼生衍四垂。
時至萬寳成，化周天地移。

○ 遊仙詩/〔魏晉〕張協

崢嶸玄圃深，嵯峨天嶺峭。
亭館籠雲構，修梁流三曜。
蘭葩蓋嶺披，清風緣隟嘯。

○ 詩/〔魏晉〕張協

天氣清和，野有甘瓜。

○ 采菱鴻/〔魏晉〕張協

乘鷁舟兮為水嬉。臨芳洲兮拔靈芝。

○ 歌/〔魏晉〕張奴

濛濛大象內，照曜實顯彰。
何事迷昏子，縱惑自招殃。
樂所少人往，苦道若翻囊。
不有松柏志，何用擬風霜。
閑豫紫煙表，長歌出昊蒼。
澄虛無色外，應見有緣鄉。
歲曜毗漢後，麗辰傅殷王。
伊余非二仙，晦迹之九方。
亦見流俗子，觸眼致酸傷。
略謠觀有念，寧曰盡矜章。

○ 蠟除詩/〔魏晉〕張望

玄靈告稔謝，青龍駕拂軫。
鮮冰迎流結，凝留垂檐霣。
人欣八蠟暢，詎知歲聿盡。

○ 貧士詩/〔魏晉〕張望

荒墟人迹稀，隱僻閭鄰闊。
葦籬自朽損，毁屋正寥豁。
炎夏無完絺，玄冬無暖褐。
四體困寒暑，六時疲飢渴。
營生生愈瘁，愁來不可割。

○ 正月七日登高作詩/〔魏晉〕張望

玄雲斂夕煞，青陽舒朝愥。
熙哉陵岡娛，眺盻肆迴目。

○ 瓌材枕箴/〔魏晉〕張紘

彧彧其文，馥馥其芬。
出自幽阻，升于氊茵。
允瓌允麗，惟淑惟珍。
安安文枕，貳彼弁冠。
冠御于晝，枕式于昏。
代作充用，榮巳寧身。
興寢有節，適性和神。

○ 賦席/〔魏晉〕張純

席為冬設，簟為夏施。
揖讓而坐，君子攸宜。

○ 十喻詩/〔魏晉〕鳩羅摩什

一喻以喻空，空必待此喻。
借言以會意，意盡無會處。
既得出長羅，住此無所住。
若能映斯照，萬象無來去。

○ 雜詩三首其一/〔魏晉〕張翰

暮春和氣應，白日照園林。
青條若總翠，黃華如散金。
嘉卉亮有觀，顧此難久耽。
延頸無良塗，頓足託幽深。
榮與壯俱去，賤與老相尋。
歡樂不照顏，慘愴發謳吟。
謳吟何嗟及，古人可慰心。

○ 雜詩三首其二/〔魏晉〕張翰

東鄰有一樹，三紀裁可拱。
無花復無實，亭亭雲中竦。
隟禽不為巢，短翮莫肯任。

○ 雜詩三首其三/〔魏晉〕張翰

忽有一飛鳥，五色雜英華。
一鳴眾鳥至，再鳴眾鳥羅。
長鳴搖羽翼，百鳥互相和。

○ 思吳江歌/〔魏晉〕張翰

秋風起兮佳景時，吳江水兮鱸魚肥。
三千里兮家未歸，恨難得兮仰天悲。

○ 贈張弋陽詩/〔魏晉〕張翰

時道玄曠，階軌難尋。
散纓放冕，負劍長吟。
昆弟等志，託茲幽林。
玄墨澄氣，虛靜和心。(一章)

惟我友愛，纏綿往昔。
易尚去俗，攜手林薄。
輕露給朝，遺英飽夕。
逍遙永日，何求何索。(二章)

潛光重陰，抱悴如榮。
絕路既續，舍我遐征。
朿帶皇域，升降都城。
爰賴爰慕，忡予中情。(三章)

負薪弗克，耕者妨力。
仲儀彈弦，顧瞻先職。
遺其綿綿，憂心慘惻。
乃抗乃拔，釋我繞邑。(四章)

將逝命駕，陟彼郊圻。
和鸞搖響，載驅載馳。
言告分別，言告言歸。
心怨辭苦，張高弦哀。(五章)

楊柳可卷，去在斯時。
流液可年，豈云旋歸。
行役必偕，傷我長離。
借喻孤禽，矜翼翩棲。(六章)

昔我惟樂，群居多跱。
今我斯懷，纏綿萬里。
人亦有分，或通或否。
行矣免致，我誠永已。(七章)

○ 周小史詩/〔魏晉〕張翰

翩翩周生，婉孌幼童。
年十有五，如日在東。
香膚柔澤，素質參紅。
團輔圓頤，菡萏芙蓉。
爾刑既淑，爾服亦鮮。
輕車隨風，飛霧流煙。
轉側猗靡，顧盼便妍。
和顏善笑，美口善言。

○ 詠德詩三首其一/〔魏晉〕張翼

運形不標異，澄懷恬無欲。
座可棲王侯，門可回金轂。
風來詠逾清，鱗萃淵不濁。
斯乃玄中子，所以矯逸足。
何必玩幽閒，青衿表離俗。
百齡苟未遐，昨辰亦非促。
曦騰望舒暎，曩今迭相燭。
一世皆逆旅，安悼電往速。
區區雖非黨，兼忘混礫玉。
恪神罔叢穢，要在夷心曲。

○ 詠德詩三首其二/〔魏晉〕張翼

靈飆起回浪，飛雲騰逆鱗。
苟擢南陽秀，固集三造賓。
緬懷結寂夜，味藻詠終晨。
延佇時無遘，誰與拂流塵。
眇情寄極眄，蕭條獨遨神。
相忘東溟裏，何晞西潮津。
我崇道無廢，長謠想義人。

○ 詠德詩三首其三/〔魏晉〕張翼

遙遁播荊衡，杖策憩南郢。
遭動透浪迹，遇靖恬夷性。
拊卷從老語，揮綸與莊詠。
遐眺獨緬想，蕭神飆塵正。
時無喜惠偶，絕韻將誰聽。
習子茂芳標，有欣徽音令。
穎敷陵霜倩，葩熙三春盛。
拂翮期霄翔，豈與桑榆競。
我混不材姿，遺情忘雕暎。
雖非嶧陽椅，聊以翮泗磬。

○ 贈沙門竺法頵三首其一/〔魏晉〕張翼

鬱鬱華陽岳，絕雲抗飛峰。
峭壁溜靈泉，秀嶺森青松。
懸巖廓崢嶸，幽谷正寥籠。
丹崖棲奇逸，碧室禪六通。
泊寂清神氣，綿眇矯妙蹤。
止觀著無無，還淨滯空空。
外物豈大悲，獨往非玄同。
不見舍利弗，受屈維摩公。

○ 贈沙門竺法頵三首其二/〔魏晉〕張翼

至人如影響，靈慧陶億剎。
應方恢權化，兆類蒙慈悅。
冥冥積塵昧，永在巖底閉。
廢聰無通照，遺形不洞滅。
明哉如來降，豁矣啓潛穴。
幽精淪朽壤，孰若阿維察。
遙謝晞玄疇，何為自矜潔。

○ 贈沙門竺法頵三首其三/〔魏晉〕張翼

邈邈慶成標，峨峨浮雲嶺。
峻蓋十二岳，獨秀閻浮境。
丹流環方基，瑤堂臨峭頂。
澗滋甘泉液，崖蔚芳芝穎。
翹翹羨化倫，眇眇陵巖正。
肅拱望妙覺，呼吸晞齡永。
苟能夷沖心，所憩靡不淨。
萬物可逍遙，何必棲形影。
勉尋大乘軌，練神超勇猛。

○ 答庾僧淵詩/〔魏晉〕張翼

茫茫混成始，豁矣四天朗。
三辰還須彌，百億同一像。
靈和陶氤氳，會之有妙常。
大慈濟群生，冥感如影響。
蔚蔚沙彌眾，粲粲萬心仰。
誰不欣大乘，兆定於玄曩。
三法雖成林，居士亦有黨。
不見虬與龍，灑鱗凌霄上。
沖心超遠寄，浪懷邈獨往。
眾妙常所睎，維摩余所賞。
苟未體善權，與子同佛仿。
悠悠誠滿域，所遺在廢想。

○ 登成都白菟樓詩/〔魏晉〕張載

重城結曲阿，飛宇起層樓。
累棟出雲表，嶢嶭臨太虛。
高軒啓朱扉，回望暢八隅。
西瞻岷山嶺，嵯峨似荊巫。
蹲鴟蔽地生，原隰殖嘉蔬。
雖遇堯湯世，民食恆有餘。
鬱鬱小城中，岌岌百族居。
街術紛綺錯，高甍夾長衢。
借問楊子宅，想見長卿廬。
程卓累千金，驕侈擬五侯。
門有連騎客，翠帶腰吳鉤。
鼎食隨時進，百和妙且殊。
披林采秋橘，臨江釣春魚。
黑子過龍醢，果饌逾蟹蝑。
芳茶冠六清，溢味播九區。
人生苟安樂，茲土聊可娛。

○ 贈虞顯度詩/〔魏晉〕張載

疇昔協蘭芳，繾綣在華年。
嘉好結平素，分著寮友前。
謂得終遐日，綢繆永周旋。
吾子遭不造，遘閔丁憂艱。
俾我失良朋，誰與吐話言。
一日為三秋，歲況乃三年。
離居一何闊，結思如回川。

○ 招隱詩/〔魏晉〕張載

出處雖殊途，居然有輕易。
山林有悔恡，人間實多累。
鵷雛翔穹冥，蒲且不能視。
鸛鷺遵皋渚，數為矰所繫。
隱顯雖在心，彼我共一地。
不見巫山火，芝艾豈相離。
去來捐時俗，超然辭世僞。
得意在丘中，安事愚與智。

○ 七哀詩二首其一/〔魏晉〕張載

北芒何壘壘，高陵有四五。
借問誰家墳，皆云漢世主。
恭文遙相望，原陵鬱膴膴。
季世喪亂起，賊盜如豺虎。
毁壤過一抔，便房啓幽戶。
珠柙離玉體，珍寶見剽虜。
園寢化為墟，周墉無遺堵。
蒙蘢荊棘生，蹊逕登童豎。
狐兔窟其中，蕪穢不復掃。
頹隴并墾發，萌隸營農圃。
昔為萬乘君，今為丘中土。
感彼雍門言，悽愴哀今古。

○ 七哀詩二首其二/〔魏晉〕張載

秋風吐商氣，蕭瑟掃前林。
陽鳥收和響，寒蟬無餘音。
白露中夜結，木落柯條森。
朱光馳北陸，浮景忽西沈。
顧望無所見，唯睹松柏陰。
肅肅高桐枝，翩翩棲孤禽。
仰聽離鴻鳴，俯聞蜻蛚吟。
哀人易感傷，觸物增悲心。
丘隴日已遠，纏綿彌思深。
憂來令髮白，誰云愁可任。
徘徊向長風，淚下沾衣襟。

○ 霖雨詩/〔魏晉〕張載

霏雨餘旬朔，濛昧日夜墜。
何以解愁懷，置酒招親類。
啾啾絲竹作，伶人奏奇秘。
悲歌結流風，逸響回秋氣。

○ 擬四愁詩四首其一/〔魏晉〕張載

我所思兮在南巢，欲往從之巫山高。
登崖遠望涕泗交，我之懷矣心傷勞。
佳人遺我筒中布，何以贈之流黃素。
願因飄風超遠路，終然莫致增永慕。

○ 擬四愁詩四首其二/〔魏晉〕張載

我所思兮在朔湄，欲往從之白雪霏。
登崖永眺涕泗頹，我之懷矣心傷悲。(一作「登崖永眺涕泗垂」)
佳人遺我雲中翮，何以贈之連城璧。
願因歸鴻超遐隔，終然莫致增永積。

○ 擬四愁詩四首其三/〔魏晉〕張載

我所思兮在隴原，欲往從之隔秦山。
登崖遠望涕泗連，我之懷矣心傷煩。
佳人遺我雙角端，何以贈之雕玉環。
願因行雲超重巒，終然莫致增永嘆。

○ 擬四愁詩四首其四/〔魏晉〕張載

我所思兮在營州，欲往從之路阻修。
登崖遠望涕泗流，我之懷矣心傷憂。
佳人遺我綠綺琴，何以贈之雙南金。
願因流波超重深，終然莫致增永吟。

○ 詩/〔魏晉〕張載

靈象運天機，日月如激電。
秋風兼夜戒，微霜淒舊院。
嘉木殞蘭圃，芳草悴芝菀。
嚶嚶南翔雁，翩翩辭歸燕。
玉肌隨爪素，噓氣應口見。
斂襟思輕衣，出入忘華扇。
睹物識時移，顧己知節變。

○ 詩/〔魏晉〕張載

白日隨天回，暾暾圓如規。
踊躍暘谷中，上登扶桑枝。

○ 詩/〔魏晉〕張載

氣力漸衰損，鬢發終以皓。
昔為春月華，今為秋日草。

○ 贈司隸傅咸詩/〔魏晉〕張載

皇靈闡曜，流英敷醇。
苞光含素，以授哲人。
於赫洪烈，實子厥真。
慮該道機，思窮妙神。
汪穆其度，煥蔚其文。
實茂成秋，華繁榮春。
清藻既振，乃鬱乃彬。
德風雲暢，休聲響震。(一章)

侔蹤古昔，越軌曩朝。
外駭方域，內冠皇僚。
峨峨峻極，誰其能超。
出蒞宰守，播化丞苗。
入毗帝猷，翼贊均陶。
道殊顏孔，勳擬伊皋。(二章)

太上立本，至虛是崇。
猗歟清規，允迪斯沖。
韜納無方，以光徽融。
嗟我昏曚，懷賢仰風。(三章)

思存豫屬，廁于末徒。
沐浴芳源，儀形訓模。
重仞幽秘，願陟其塗。(四章)

彼海湯湯，涓流所歸。
鱗宗龍翔，鳥慕鳳飛。
瞻顧高景，曷雲能違。
未見君子，載渴載饑。(五章)

○ 詩/〔魏晉〕張載

太谷石榴，木滋之最。
膚如凝脂，汁如清瀨。
江南都蔗，張掖豐柿。
三巴黃甘，瓜州素奈。
凡此數品，殊美絕快。
渴者所思，銘之裳帶。

○ 述懷詩/〔魏晉〕張載

跋涉山川，千里告辭。
楊子哭歧，墨氏感絲。
雲乖雨絕，心乎愴而。

○ 送鍾參軍詩/〔魏晉〕張載

善見理不拔，闡道播徽容。

○ 贈棗子琰詩/〔魏晉〕張載

輶車運在輪，飛骨須六翮。

○ 泛湖詩/〔魏晉〕張載

春菰芽露碧，水荇葉連青。

○ 奉和慧遠游廬山詩/〔魏晉〕張野

覿嶺混太象，望崖莫由險。
器遠蘊其天，超步不階漸。
朅來越重垠，一舉拔塵染。
遼朗中天盼，迥豁遐瞻慊。
乘此攄瑩心，可以忘遺玷。
曠風被幽宅，妖塗故死減。

○ 薤露行/〔魏晉〕張駿

在晉之二世，皇道昧不明。
主暗無良臣，姦亂起朝廷。
七柄失其所，權綱喪典刑。
愚猾窺神器，牝雞又晨鳴。
哲婦逞幽虐，宗祀一朝傾。
儲君縊新昌，帝執金墉城。
禍釁萌宮掖，胡馬動北坰。
三方風塵起，玁狁竊上京。
義士扼素腕，感慨懷憤盈。
誓心蕩眾狄，積誠徹昊靈。

○ 春游詩/〔魏晉〕張駿

勾芒御春正，衡紀運玉瓊。
明庶起祥風，和氣翕來征。
慶雲蔭八極，甘雨潤四坰。
昊天降靈澤，朝日耀華精。
嘉苗布原野，百卉敷時榮。
鳩鵲與鵹黃，間關相和鳴。
菉萍覆靈沼，香花揚芳馨。
春游誠可樂，感此白日傾。
休否有終極，落葉思本莖。
臨川悲逝者，節變動中情。

○ 蘭亭詩二首其二/〔魏晉〕謝萬

司冥卷陰旗，句芒舒陽旌。
靈液被九區，光風扇鮮榮。
碧林輝翠萼，紅葩擢新莖。
翔禽撫翰游，騰鱗躍清泠。

○ 蘭亭詩二首其一/〔魏晉〕謝萬

肆眺崇阿，寓目高林。
青蘿翳岫，修竹冠岑。
谷流清響，條鼓鳴音。
玄崿吐潤，霏霧成陰。

○ 蘭亭詩二首其一/〔魏晉〕謝安

伊昔先子，有懷春游。
契茲言執，寄傲林丘。
森森連嶺，茫茫原疇。
回霄垂霧，凝泉散流。

○ 蘭亭詩二首其二/〔魏晉〕謝安

相與欣佳節，率爾同褰裳。
薄雲羅物景，微風翼輕航。(一作「薄雲羅景物」)
醇醪陶丹府，兀若游羲唐。
萬殊混一理，安復覺彭殤。

○ 與王胡之詩/〔魏晉〕謝安

鮮冰玉凝，遇陽則消。
素雪珠麗，潔不崇朝。
膏以朗煎，蘭由芳凋。
哲人悟之，和任不摽。
外不寄傲，內潤瓊瑤。
如彼潛鴻，拂羽雪霄。(一章)

內潤伊何，亹亹仁通。
拂羽伊何，高棲梧桐。
頡頏應木，婉轉蛇龍。
我雖異迹，及爾齊蹤。
思樂神崖，悟言機峰。(二章)

繡雲綺構，丹霞增輝。
濛泛仰映，扶桑散蕤。
吾賢領雋，邁俗鳳飛。
含章秀起，坦步遠遺。(三章)

余與仁友，不塗不笥。
默匪巖穴，語無滯事。
櫟不辭社，周不駭吏。
紛動囂翳，領之在識。
會感者圓，妙得者意。
我鑒其同，物睹其異。(四章)

往化轉落，運萃勾芒。
仁風虛降，與時抑揚。
蘭棲湛露，竹帶素霜。
蕊點朱的，薰流清芳。
觸地儛雩，遇流濠梁。
投綸同詠，褰褐俱翔。(五章)

朝樂朗日，嘯歌丘林。
夕玩望舒，入室鳴琴。
五弦清激，南風披襟。
醇醪淬慮，微言洗心。
幽暢得誰，在我賞音。(六章)

○ 大道曲/〔魏晉〕謝尚

青陽二三月，柳青桃復紅。
車馬不相識，音落黃埃中。

○ 贈王彪之詩/〔魏晉〕謝尚

長楊蔭清沼，游魚戲綠波。

○ 游西池詩/〔魏晉〕謝混

悟彼蟋蟀唱，信此勞者歌。
有來豈不疾，良游常蹉跎。
逍遙越城肆，願言屢經過。
回阡被陵闕，高臺眺飛霞。
惠風蕩繁囿，白雲屯曾阿。
景昃鳴禽集，水木湛清華。
褰裳順蘭沚，徙倚引芳柯。
美人愆歲月，遲暮獨如何。
無為牽所思，南榮戒其多。

○ 誡族子詩/〔魏晉〕謝混

康樂誕通度，實有名家韻。
若加繩染功，剖瑩乃瓊瑾。
宣明體遠識，穎達且沈雋。
若能去方執，穆穆三才順。
阿多標獨解，弱冠纂華胤。
質勝誡無文，其尚又能峻。
通遠懷清悟，采采摽蘭訊。
直轡鮮不躓，抑用解偏吝。
微子基微尚，無倦由慕藺。
勿輕一簣少，進往必千仞。
數子勉之哉，風流由爾振。
如不犯所知，此外無所慎。

○ 送二王在領軍府集詩/〔魏晉〕謝混

苦哉遠征人，將乖萃余室。
明窗通朝暉，絲竹盛蕭瑟。
樂酒輟今辰，離端起來日。

○ 秋夜長/〔魏晉〕謝混

秋夜長兮雖欣長而悼速。送晨暉于西嶺。迎夕景于東谷。夜既分而氣高。風入林而傷綠。燕翩翩以辭宇。雁邕邕而南屬。

○ 詩/〔魏晉〕謝混

昔為烏衣游，戚戚皆親侄。

○ 蘭亭詩/〔魏晉〕謝繹

縱暢任所適，回波縈游鱗。
千載同一朝，沐浴陶清塵。

○ 團扇歌二首其一/〔魏晉〕謝芳姿

白團扇。辛苦五流連。是郎眼所見。

○ 團扇歌二首其二/〔魏晉〕謝芳姿

白團扇。憔悴非昔容。羞與郎相見。

○ 泰山吟/〔魏晉〕謝道韞

峨峨東岳高，秀極沖青天。
巖中間虛宇，寂寞幽以玄。
非工復非匠，雲構發自然。
器象爾何物，遂令我屢遷。
逝將宅斯宇，可以盡天年。

○ 擬嵇中散詠松詩/〔魏晉〕謝道韞

遙望山上松，隆冬不能凋。
願想遊下憩，瞻彼萬仞條。
騰躍未能升，頓足俟王喬。
時哉不我與，大運所飄颻。

○ 詠雪聯句/〔魏晉〕謝道韞

白雪紛紛何所似。撒鹽空中差可擬。未若柳絮因風起。

○ 祝衄歌/〔魏晉〕焦先

祝衄祝衄。非魚非肉。更相追逐。本為殺牂羊。更殺羖䍽。

○ 臨終詩/〔魏晉〕歐陽建

伯陽適西戎，孔子欲居蠻。
苟懷四方志，所在可游盤。
況乃遭屯蹇，顛沛遇災患。
古人達機兆，策馬游近關。
咨余沖且暗，抱責守微官。
潛圖密已構，成此禍福端。
恢恢六合間，四海一何寬。
天網布紘綱，投足不獲安。
松柏隆冬悴，然後知歲寒。
不涉太行險，誰知斯路難。
真僞因事顯，人情難豫觀。
窮達有定分，慷慨復何嘆。
上負慈母恩，痛酷摧心肝。
下顧所憐女，惻惻心中酸。
二子棄若遺，念皆遘凶殘。
不惜一身死，惟此如循環。
執紙五情塞，揮筆涕汍瀾。

○ 答石崇贈詩/〔魏晉〕歐陽建

於鑠我舅，明德塞違。
俾扞東藩，在徐之邳。
載播其惠，載揚其威。
濟寬惟猛，方夏以綏。
光啓先業，增曜重暉。
咨余沖人，艱苦攸離。
過庭無聞，頑固匪移。
寔賴慈誨，導之軌儀。
仰遵嘉詠，俯蹈明規。
如葛斯蔓，如樛之垂。
旋機回度，逝者如流。
日與月與，稔冉代周。
自我之曠，載履春秋。
瞻望遐路，邈矣其悠。
心之雲慕，思結綢繆。
人亦有言，愛而勿勞。
誰謂河廣，曾不容刀。
乃徂來邁，適此西郊。
在乾之二，爰著茲爻。
我遘君子，仰之彌高。
巖巖其高，即之惟溫。
居盈思冲，在貴忘尊。
縱酒嘉燕，自明及昏。
無幽不研，靡奧不論。
人樂其量，士感其敦。

○ 白鼻騧/〔魏晉〕溫子昇

少年多好事，攬轡向西都。
相逢狹斜路，駐馬詣當壚。

○ 結襪子/〔魏晉〕溫子昇

誰能訪故劍，會自逐前魚。
裁紈終委篋，織素空有餘。

○ 安定侯曲/〔魏晉〕溫子昇

封疆在上地，鐘鼓自相和。
美人當窗舞，妖姬掩扇歌。

○ 燉煌樂/〔魏晉〕溫子昇

客從遠方來，相隨歌且笑。
自有燉煌樂，不減安陵調。

○ 涼州樂歌二首其一/〔魏晉〕溫子昇

遠游武威郡，遙望姑臧城。
車馬相交錯，歌吹日縱橫。

○ 涼州樂歌二首其二/〔魏晉〕溫子昇

路出玉門關，城接龍城坂。
但事弦歌樂，誰道山川遠。

○ 搗衣詩/〔魏晉〕溫子昇

長安城中秋夜長。佳人錦石搗流黃。
香杵紋砧知近遠。傳聲遞響何淒涼。
七夕長河爛。中秋明月光。
蠮螉塞邊絕候雁。鴛鴦樓上望天狼。

○ 從駕幸金墉城詩/〔魏晉〕溫子昇

茲城實佳麗，飛甍自相并。
膠葛擁行風，岧嶤閟流景。
御溝屬清洛，馳道通丹屏。
湛淡水成文，參差樹交影。
長門久已閉，離宮一何靜。
細草緣玉階，高枝蔭桐井。
微微夕渚暗，肅肅暮風冷。
神行揚翠旗，天臨肅清警。
伊臣從下列，逢恩信多幸。
康衢雖已泰，弱力將安騁。

○ 春日臨池詩/〔魏晉〕溫子昇

光風動春樹，丹霞起暮陰。
嵯峨映連璧，飄颻下散金。
徒自臨濠渚，空復撫鳴琴。
莫知流水曲，誰辯游魚心。

○ 詠花蝶詩/〔魏晉〕溫子昇

素蝶向林飛，紅花逐風散。
花蝶俱不息，紅素還相亂。
芬芬共襲予，葳蕤從可玩。
不慰行客心，遽動離居嘆。

○ 相國清河王挽歌/〔魏晉〕溫子昇

高門詎改轍，曲沼尚餘波。
何言吹樓下，翻成薤露歌。

○ 回文/〔魏晉〕溫嶠

寧神靜泊，損有崇無。

○ 挽歌/〔魏晉〕繆襲

生時遊國都，死沒棄中野。
朝發高堂上，暮宿黃泉下。
白日入虞淵，懸車息駟馬。
造化雖神明，安能復存我。
形容稍歇滅，齒髮行當墮。
自古皆有然，誰能離此者。

○ 詩一十七首其一七月二十六日夕紫微夫人喻作令與許長史/〔魏晉〕紫微王夫人

高興希林虛，遐游無員方。
蕭條象數外，有無自冥同。
亹亹德韻和，飄飄步太空。
盤桓任波浪，振鈴散風中。
內映七道觀，可以得兼忘。
何必反覆酬，待此世文通。
玄心自冥悟，嘿耳必高蹤。

○ 詩一十七首其二歌/〔魏晉〕紫微王夫人

龜闕鬱巍巍，墉臺落月珠。
列坐九靈房，叩璈吟太無。
玉簫和我神，金醴釋我憂。

○ 詩一十七首其三歌/〔魏晉〕紫微王夫人

宴酣東華內，陳鈞千百聲。
青君呼我起，折腰希林庭。
羽帔扇翠暉，玉佩何鏗零。
俱指高晨寢，相期象中冥。

○ 詩一十七首其四玄壟之游/〔魏晉〕紫微王夫人

超舉步絳霄，飛飆北壟庭。
神華映仙臺，圓曜隨風傾。
啓暉挹丹元，飛景餐月精。(一作「扉景餐月精」)
交袂雲林宇，皓鬒還童嬰。
蕭蕭寄無宅，是非豈能營。
世網自擾競，安可語養生。

○ 詩一十七首其五九月六日夕紫微夫人喻作示許長史并與同學/〔魏晉〕紫微王夫人

解輪太霞上，斂轡造紫丘。
手把八空氣，縱身雲中浮。
一眄造化綱，再視索高疇。
道要既已足，可以解千憂。
求真得良友，不去復何求。

○ 詩一十七首其六九月九日紫微夫人喻作因許示郗/〔魏晉〕紫微王夫人

紫空朗玄景，玄宮帶絳河。
濟濟上清房，雲臺煥嵯峨。
八輿造朱池，羽蓋傾霄柯。
震風回三晨，金鈴散玉華。
七轡降九垓，晏眄不必家。(一作「七轡絡九垓」)
借問求道子，何事坐塵波。
豈能棲東秀，養真收太和。

○ 詩一十七首其七十月十八日紫微夫人作/〔魏晉〕紫微王夫人

左把玉華蓋，飛景躡七元。
三晨煥紫輝，竦眄撫明真。
變踊期須臾，四面皆已神。
靈發無涯際，勤思上清文。
何事坐橫途，令爾感不專。
陰痾失玄機，不覺年歲分。

○ 詩一十七首其八紫微吟此再三/〔魏晉〕紫微王夫人

玄清眇眇觀，落景出東渟。
願得絕塵友，蕭蕭罕世營。

○ 詩一十七首其九紫微詩/〔魏晉〕紫微王夫人

靈人隱玄峰，真神韜雲采。
玄唱非無期，妙應自有待。
豈期虛空寂，至韻故常在。
攜襟登羽宮，同宴廣寒裏。
借問朋人誰，所存唯玉子。

○ 詩一十七首其十紫微夫人歌此/〔魏晉〕紫微王夫人

褰裳濟綠河，遂見扶桑公。(一作「褰裳濟淥河」)
高會太林墟，寢宴玄華宮。(一作「賞宴玄華宮」)
信道苟淳篤，何不棲東峰。

○ 詩一十七首其十一紫微夫人作/〔魏晉〕紫微王夫人

控景始暉津，飛飆登上清。
雲臺鬱峨峨，閶闔秀玉城。
晨風鼓丹霞，朱煙灑金庭。
綠蕊粲玄峰，紫華巖下生。
慶雲纏丹爐，鍊玉飛八瓊。
晏眄廣寒宮，萬椿愈童嬰。
龍旗啓靈電，虎旗徵朱兵。
高真回九曜，洞觀均潛明。
誰能步幽道，尋我無窮齡。

○ 詩一十七首其十二紫微作/〔魏晉〕紫微王夫人

翳藹紫微館，鬱臺散景飆。
鸞唱華蓋間，鳳鈞導龍軺。
八狼攜絳旌，素虎吹角簫。
雲勃寫靈宮，來適塵中囂。
解轡佳人所，同氣自相招。
尋宗須臾頃，萬齡乃一朝。
椿期會足衰，劫往豈足遼。
真真乃相目，莫令心徂抄。
虛刀揮至空，鄙滯五神愁。

○ 詩一十七首其十三四月十四日紫微夫人作二首/〔魏晉〕紫微王夫人

朝啓東晨暉，飛軿越滄淵。
山波振青涯，八風扇玄煙。
回眄易遷房，有懷真感人。
三金可遊盤，東岑宜永甄。
紛紛當途中，孰能步生津。

○ 詩一十七首其十四/〔魏晉〕紫微王夫人

飄颻八霞嶺，徘徊飛晨蓋。
紫軿騰太空，曬眄九虛外。
玉簫激景雲，靈煙絕幽藹。
高仙宴太真，清唱無涯際。
去來山岳庭，何事有待邁。

○ 詩一十七首其十五四月二十三日夜紫微夫人作/〔魏晉〕紫微王夫人

神玉曜靈津，七元煥神扉。
靈遷方寸裏，一躍登太微。
妙音乘和唱，高會亦有機。
齊此天人眄，協彼晨景飛。
總轡六合外，寧有傾與危。

○ 詩一十七首其十六紫微夫人作/〔魏晉〕紫微王夫人

薄宴塵飆嶺，代謝緣還歸。
奚識靈劫期，顧眄令人悲。

○ 詩一十七首其十七紫微夫人作/〔魏晉〕紫微王夫人

雲草蔭玄方，仰感旋曜精。
詵詵繁茂萌，重德必克昌。

○ 歌/〔魏晉〕紫玉

南山有鳥，北山張羅。
烏既高飛，羅將奈何。
意欲從君，讒言孔多。
悲結成疹，沒命黃壚。
命之不造，冤如之何。
羽族之多，名為鳳凰。
一日失雄，三年感傷。
雖有眾鳥，不為匹雙。
故見鄙姿，逢君輝光。
身遠心近，何當暫忘。

○ 答嵇康詩二首其一/〔魏晉〕阮侃

旦發溫泉廬，夕宿宣陽城。(一作「早發温泉廬」)
顧眄懷惆悵，言思我友生。
會遇一何幸，及子遘歡情。
交際雖未久，思愛發中誠。
良玉須切磋，璵璠就其形。
隋珠豈不曜，雕瑩啓光榮。
與子猶蘭石，堅芳互相成。
庶幾弘古道，伐檀俟河清。(一作「庶幾行古道」)
不謂中離別，飄飄然遠征。
臨輿執手訣，良誨一何精。
佳言盈我耳，援帶以自銘。
唐虞曠千載，三代不我并。(一作「三代不可并」)
洙泗久已往，微言誰為聽。(一作「微言誰共聽」)
曾參易簀斃，仲由結其纓。
晉楚安足慕，屢空守以貞。
潛龍尚泥蟠，神龜隱其靈。
庶保吾子言，養真以全生。
東野多所患，暫往不久停。
幸子無損思，逍遙以自寧。

○ 答嵇康詩二首其二/〔魏晉〕阮侃

雙美不易居，嘉會故難常。
爰處憩斯土，與子遘蘭芳。(一作「爰自憩斯土」)
常願永游集，拊翼同回翔。
不悟卒永離，一別為異鄉。
四牡一何速，征人告路長。(一作「征人去路長」)
顧步懷想像，游目屢太行。
撫軫增嘆息，念子安能忘。
恬和為道基，老氏惡強梁。
患至有身災，榮子知所康。
神龜實可樂，明戒在刳腸。
新詩何篤穆，申詠增慨忼。
舒檢話良訊，終然永厭藏。
還誓必不食，復與同故房。
願子蕩憂慮，無以情自傷。
俟路忘所以，聊以酬來章。

○ 上巳會詩/〔魏晉〕阮修

三春之季，歲惟嘉時。
靈雨既零，風以散之。
英華扇耀，翔鳥群嬉。
澄澄綠水，澹澹其波。
修岸逶迤，長川相過。
聊且逍遙，其樂如何。
坐此修筵，臨彼素流。
嘉餚既設，舉爵獻酬。
彈箏弄琴，新聲上浮。
不有七德，知者所娛。
清瀨瀺灂，菱葭芬敷。
沈此芳鉤，引彼潛魚。
委餌芳美，君子戒諸。

○ 大鵬贊/〔魏晉〕阮修

蹌蹌大鵬，誕自北溟。
假精靈鱗，神化以生。
如雲之翼，如山之形。
海運水擊，扶搖上征。

○ 赠棘据詩/〔魏晉〕阮种

体直响正。源深流清。

○ 詠懷其一/〔魏晉〕阮籍

夜中不能寐，起坐彈鳴琴。
薄帷鑒明月，清風吹我襟。
孤鴻號外野，翔鳥鳴北林。
徘徊將何見，憂思獨傷心。

○ 詠懷其二/〔魏晉〕阮籍

誰言萬事艱，逍遙可終生。
臨堂翳華樹，悠悠念無形。
彷徨思親友，倏忽復至冥。
寄言東飛鳥，可用慰我情。

○ 詠懷其三/〔魏晉〕阮籍

嘉時在今辰，零雨灑塵埃。
臨路望所思，日夕復不來。
人情有感慨，蕩漾焉可能。
揮涕懷哀傷，辛酸誰語哉。

○ 詠懷其四/〔魏晉〕阮籍

二妃遊江濱，逍遙從風翔。
交甫解環佩，婉孌有芬芳。
猗靡情歡愛，千載不相忘。
傾城迷下蔡，容好結中腸。
感激生憂思，萱草樹蘭房。
膏沐為誰施，其雨怨朝陽。
如何金石交，一旦更離傷。

○ 詠懷其五/〔魏晉〕阮籍

嘉樹下成蹊，東園桃與李。
秋風吹飛藿，零落從此始。
繁華有憔悴，堂上生荊杞。
驅馬舍之去，去上西山趾。
一身不自保，何況戀妻子。
凝霜被野草，歲暮亦云已。

○ 詠懷其六/〔魏晉〕阮籍

天馬出西北，由來從東道。
春秋非有讫，富貴焉常保。(一作「春秋非有託」)
清露被皋蘭，凝霜霑野草。
朝為美少年，夕暮成醜老。
自非王子晉，誰能常美好。

○ 詠懷其七/〔魏晉〕阮籍

平生少年時，輕薄好絃歌。
西遊咸陽中，趙李相經過。
娛樂未終極，白日忽蹉跎。
驅馬復來歸，反顧望三河。
黃金百鎰盡，資用常苦多。
北臨太行道，失路將如何。

○ 詠懷其八/〔魏晉〕阮籍

昔聞東陵瓜，近在青門外。
連畛距阡陌，子母相鉤帶。
五色曜朝日，嘉賓四面會。
膏火自煎熬，多財為患害。
布衣可終身，寵祿豈足賴。

○ 詠懷其九/〔魏晉〕阮籍

炎暑惟茲夏，三旬將欲移。
芳樹垂綠葉，青雲自逶迤。
四時更代謝，日月遞參差。
徘徊空堂上，忉怛莫我知。
願睹卒歡好，不見悲別離。

○ 詠懷其十/〔魏晉〕阮籍

灼灼西隤日，餘光照我衣。
迴風吹四壁，寒鳥相因依。
周周尚銜羽，蛩蛩亦念飢。
如何當路子，磬折忘所歸。
豈為夸譽名，憔悴使心悲。
寧與燕雀翔，不隨黃鵠飛。
黃鵠遊四海，中路將安歸。

○ 詠懷其十一/〔魏晉〕阮籍

步出上東門，北望首陽岑。
下有采薇士，上有嘉樹林。
良辰在何許，凝霜霑衣襟。
寒風振山岡，玄雲起重陰。
鳴雁飛南征，鶗鴂發哀音。
素質游商聲，悽愴傷我心。

○ 詠懷其十二/〔魏晉〕阮籍

北里多奇舞，濮上有微音。
輕薄閒游子，俯仰乍浮沈。
捷徑從狹路，僶俛趨荒淫。
焉見王子喬，乘雲翔鄧林。
獨有延年術，可以慰我心。

○ 詠懷其十三/〔魏晉〕阮籍

湛湛長江水，上有楓樹林。
皋蘭被徑路，青驪逝駸駸。
遠望令人悲，春氣感我心。
三楚多秀士，朝雲進荒淫。
朱華振芬芳，高蔡相追尋。
一為黃雀哀，涕下誰能禁。

○ 詠懷其十四/〔魏晉〕阮籍

懸車在西南，羲和將欲傾。
流光耀四海，忽忽至夕冥。
朝為咸池暉，濛汜受其榮。
豈知窮達士，一死不再生。
視彼桃李花，誰能久熒熒。
君子在何許，歎息未合并。
瞻仰景山松，可以慰吾情。

○ 詠懷其十五/〔魏晉〕阮籍

西方有佳人，皎若白日光。
被服纖羅衣，左右佩雙璜。
脩容耀姿美，順風振微芳。
登高眺所思，舉袂當朝陽。
寄顏雲霄間，揮袖凌虛翔。
飄颻恍惚中，流眄顧我傍。
悅懌未交接，晤言用感傷。

○ 詠懷其十六/〔魏晉〕阮籍

昔日繁華子，安陵與龍陽。
夭夭桃李花，灼灼有輝光。
悅懌若九春，磬折似秋霜。
流眄發姿媚，言笑吐芬芳。
攜手等歡愛，宿昔同衾裳。
願為雙飛鳥，比翼共翱翔。
丹青著明誓，永世不相忘。

○ 詠懷其十七/〔魏晉〕阮籍

登高臨四野，北望青山阿。
松柏翳岡岑，飛鳥鳴相過。
感慨懷辛酸，怨毒常苦多。
李公悲東門，蘇子狹三河。
求仁自得仁，豈復歎咨嗟。

○ 詠懷其十八/〔魏晉〕阮籍

開秋肇涼氣，蟋蟀鳴床帷。
感物懷殷憂，悄悄令心悲。
多言焉所告，繁辭將訴誰。
微風吹羅袂，明月耀清暉。
晨雞鳴高樹，命駕起旋歸。

○ 詠懷其十九/〔魏晉〕阮籍

昔年十四五，志尚好書詩。
被褐懷珠玉，顏閔相與期。
開軒臨四野，登高望所思。
丘墓蔽山岡，萬代同一時。
千秋萬歲後，榮名安所之。
乃悟羡門子，噭噭今自嗤。

○ 詠懷其二十/〔魏晉〕阮籍

徘徊蓬池上，還顧望大梁。
綠水揚洪波，曠野莽茫茫。
走獸交橫馳，飛鳥相隨翔。
是時鶉火中，日月正相望。
朔風厲嚴寒，陰氣下微霜。
羈旅無儔匹，俛仰懷哀傷。
小人計其功，君子道其常。
豈惜終憔悴，詠言著斯章。

○ 詠懷其二十一/〔魏晉〕阮籍

儔物終始殊，修短各異方。
琅玕生高山，芝英耀朱堂。
熒熒桃李花，成蹊將夭傷。
焉敢希千術，三春表微光。
自非凌風樹，憔悴烏有常。

○ 詠懷其二十二/〔魏晉〕阮籍

幽蘭不可佩，朱草為誰榮。
脩竹隱山陰，射干臨層城。
葛藟延幽谷，綿綿瓜瓞生。
樂極消靈神，哀深傷人情。
竟知憂無益，豈若歸太清。

○ 詠懷其二十三/〔魏晉〕阮籍

楊朱泣岐路，墨子悲染絲。
揖讓長離別，飄颻難與期。
豈徒燕婉情，存亡誠有之。
蕭索人所悲，禍釁不可辭。
趙女媚中山，謙柔愈見欺。
嗟嗟塗上士，何用自保持。

○ 詠懷其二十四/〔魏晉〕阮籍

於心懷寸陰，羲陽將欲冥。
揮袂撫長劍，仰觀浮雲征。
雲間有玄鶴，抗志揚哀聲。
一飛沖青天，曠世不再鳴。
豈與鶉鷃遊，連翩戲中庭。

○ 詠懷其二十五/〔魏晉〕阮籍

夏后乘靈輿，夸父為鄧林。
存亡從變化，日月有浮沈。
鳳凰鳴參差，伶倫發其音。
王子好簫管，世世相追尋。
誰言不可見，青鳥明我心。

○ 詠懷其二十六/〔魏晉〕阮籍

鷽鳩飛桑榆，海鳥運天池。
豈不識宏大，羽翼不相宜。
招搖安可翔，不若棲樹枝。
下集蓬艾間，上遊園圃籬。
但爾亦自足，用子為追隨。

○ 詠懷其二十七/〔魏晉〕阮籍

生命辰安在，憂戚涕沾襟。
高鳥翔山岡，燕雀棲下林。
青雲蔽前庭，素琴悽我心。
崇山有鳴鶴，豈可相追尋。

○ 詠懷其二十八/〔魏晉〕阮籍

鳴鳩嬉庭樹，焦明遊浮雲。
焉見孤翔鳥，翩翩無匹群。
死生自然理，消散何繽紛。

○ 詠懷其二十九/〔魏晉〕阮籍

步遊三衢旁，惆悵念所思。
豈為今朝見，恍惚誠有之。
澤中生喬松，萬世未可期。
高鳥摩天飛，凌雲共遊嬉。
豈有孤行士，垂涕悲故時。

○ 詠懷其三十/〔魏晉〕阮籍

清露為凝霜，華草成蒿萊。
誰云君子賢，明達安可能。
乘雲招松喬，呼噏永矣哉。

○ 詠懷其三十一/〔魏晉〕阮籍

丹心失恩澤，重德喪所宜。
善言焉可長，慈惠未易施。
不見南飛燕，羽翼正差池。
高子怨新詩，三閭悼乖離。
何為混沌氏，倏忽體貌隳。

○ 詠懷其三十二/〔魏晉〕阮籍

十日出暘谷，弭節馳萬里。
經天耀四海，倏忽潛濛汜。
誰言焱炎久，遊沒何行俟。
逝者豈長生，亦去荊與杞。
千歲猶崇朝，一餐聊自已。
是非得失間，焉足相譏理。
計利知術窮，哀情遽能止。

○ 詠懷其三十三/〔魏晉〕阮籍

東南有射山，汾水出其陽。
六龍服氣輿，雲蓋覆天綱。
仙者四五人，逍遙晏蘭房。
寢息一純和，呼噏成露霜。
沐浴丹淵中，炤燿日月光。
豈安通靈臺，游瀁去高翔。

○ 詠懷其三十四/〔魏晉〕阮籍

自然有成理，生死道無常。
智巧萬端出，大要不易方。
如何夸毗子，作色懷驕腸。
乘軒驅良馬，憑几向膏粱。
被服纖羅衣，深榭設閑房。
不見日夕華，翩翩飛路傍。

○ 詠懷其三十五/〔魏晉〕阮籍

殷憂令志結，怵惕常若驚。
逍遙未終晏，朱華忽西傾。
蟋蟀在戶牖，蟪蛄鳴中庭。
心腸未相好，誰云亮我情。
願為雲間鳥，千里一哀鳴。
三芝延瀛洲，遠遊可長生。

○ 詠懷其三十六/〔魏晉〕阮籍

夸談快憤懣，情慵發煩心。
西北登不周，東南望鄧林。
曠野彌九州，崇山抗高岑。
一餐度萬世，千歲再浮沈。
誰云玉石同，淚下不可禁。

○ 詠懷其三十七/〔魏晉〕阮籍

人言願延年，延年欲焉之。
黃鵠呼子安，千秋未可期。
獨坐山巖中，惻愴懷所思。
王子一何好，猗靡相攜持。
悅懌猶今辰，計校在一時。
置此明朝事，日夕將見欺。

○ 詠懷其三十八/〔魏晉〕阮籍

拔劍臨白刃，安能相中傷。
但畏工言子，稱我三江旁。
飛泉流玉山，懸車棲扶桑。
日月徑千里，素風發微霜。
勢路有窮達，咨嗟安可長。

○ 詠懷其三十九/〔魏晉〕阮籍

貴賤在天命，窮達自有時。
婉孌佞邪子，隨利來相欺。
孤思損惠施，但為讒夫蚩。
鶺鴒鳴雲中，載飛靡所期。
焉知傾側士，一旦不可持。

○ 詠懷其四十/〔魏晉〕阮籍

驚風振四野，迴雲蔭堂隅。
床帷為誰設，几杖為誰扶。
雖非明君子，豈闇桑與榆。
世有此聾聩，芒芒將焉如。
翩翩從風飛，悠悠去故居。
離麾玉山下，遺棄毀與譽。

○ 詠懷其四十一/〔魏晉〕阮籍

朝登洪坡顛，日夕望西山。
荊棘被原野，群鳥飛翩翩。
鸞鷖時棲宿，性命有自然。
建木誰能近，射干復嬋娟。
不見林中葛，延蔓相勾連。

○ 詠懷其四十二/〔魏晉〕阮籍

危冠切浮雲，長劍出天外。
細故何足慮，高度跨一世。
非子為我御，逍遙遊荒裔。
顧謝西王母，吾將從此逝。
豈與蓬戶士，彈琴誦言誓。

○ 詠懷其四十三/〔魏晉〕阮籍

周鄭天下交，街術當三河。
妖冶閒都子，英曜何芬葩。
玄髮發朱顏，睇眄有光華。
傾城思一顧，遺視來相誇。
願為三春遊，朝陽忽蹉跎。
盛衰在須臾，離別將如何。

○ 詠懷其四十四/〔魏晉〕阮籍

河上有丈人，緯蕭棄明珠。
甘彼藜藿食，樂是蓬蒿廬。
豈效繽紛子，良馬騁輕輿。
朝生衢路旁，夕瘞橫術隅。
歡笑不終晏，俛仰復欷歔。
鑒茲二三者，憤懣從此舒。

○ 詠懷其四十五/〔魏晉〕阮籍

儒者通六藝，立志不可干。
違禮不為動，非法不肯言。
渴飲清泉流，饑食并一簞。
歲時無以祀，衣服常苦寒。
屣履詠南風，縕袍笑華軒。
信道守詩書，義不受一餐。
烈烈褒貶辭，老氏用長歎。

○ 詠懷其四十六/〔魏晉〕阮籍

獨坐空堂上，誰可與歡者。
出門臨永路，不見行車馬。
登高望九州，悠悠分曠野。
孤鳥西北飛，離獸東南下。
日暮思親友，晤言用自寫。

○ 詠懷其四十七/〔魏晉〕阮籍

少年學擊刺，妙伎過曲城。
英風截雲霓，超世發奇聲。
揮劍臨沙漠，飲馬九野坰。
旗幟何翩翩，但聞金鼓鳴。
軍旅令人悲，烈烈有哀情。
念我平常時，悔恨從此生。

○ 詠懷其四十八/〔魏晉〕阮籍

炎光延萬里，洪川蕩湍瀨。
彎弓掛扶桑，長劍倚天外。
泰山成砥礪，黃河為裳帶。
視彼莊周子，榮枯何足賴。
捐身棄中野，烏鳶作患害。
豈若雄傑士，功名從此大。

○ 詠懷其四十九/〔魏晉〕阮籍

平晝整衣冠，思見客與賓。
賓客者誰子，倏忽若飛塵。
裳衣佩雲氣，言語究靈神。
須臾相背棄，何時見斯人。

○ 詠懷其五十/〔魏晉〕阮籍

多慮令志散，寂寞使心憂。
翱翔觀陂澤，撫劍登輕舟。
但願長閒暇，後歲復來遊。

○ 詠懷其五十一/〔魏晉〕阮籍

朝出上東門，遙望首陽基。
松柏鬱森沈，鸝黃相與嬉。
逍遙九曲間，徘徊欲何之。
念我平居時，鬱然思妖姬。

○ 詠懷其五十二/〔魏晉〕阮籍

王子十五年，遊衍伊洛濱。
朱顏茂春華，辯慧懷清真。
焉見浮丘公，舉手謝時人。
輕蕩易恍惚，飄颻棄其身。
飛飛鳴且翔，揮翼且酸辛。

○ 詠懷其五十三/〔魏晉〕阮籍

壯士何慷慨，志欲威八荒。
驅車遠行役，受命念自忘。
良弓挾烏號，明甲有精光。
臨難不顧生，身死魂飛揚。
豈為全軀士，效命爭戰場。
忠為百世榮，義使令名彰。
垂聲謝後世，氣節故有常。

○ 詠懷其五十四/〔魏晉〕阮籍

塞門不可出，海水焉可浮。
朱明不相見，奄昧獨無侯。
持瓜思東陵，黃雀誠獨羞。
失勢在須臾，帶劍上吾丘。
悼彼桑林子，涕下自交流。
假乘汧渭間，鞍馬去行遊。

○ 詠懷其五十五/〔魏晉〕阮籍

洪生資制度，被服正有常。
尊卑設次序，事物齊紀綱。
容飾整顏色，磬折執圭璋。
堂上置玄酒，室中盛稻粱。
外厲貞素談，戶內滅芬芳。
放口從衷出，復說道義方。
委曲周旋儀，姿態愁我腸。

○ 詠懷其五十六/〔魏晉〕阮籍

若木燿西海，扶桑翳瀛洲。
日月經天塗，明暗不相讐。
窮達自有常，得失又何求。
豈效路上童，攜手共遨遊。
陰陽有變化，誰云沈不浮。
朱鱉躍飛泉，夜飛過吳洲。
俛仰運天地，再撫四海流。
繫累名利場，駑駿同一輈。
豈若遺耳目，升遐去殷憂。

○ 詠懷其五十七/〔魏晉〕阮籍

北臨乾昧谿，西行遊少任。
遙顧望天津，駘蕩樂我心。
綺靡存亡門，一遊不再尋。
儻遇晨風鳥，飛駕出南林。
漭瀁瑤光中，忽忽肆荒淫。
休息晏清都，超世又誰禁。

○ 詠懷其五十八/〔魏晉〕阮籍

昔余遊大梁，登于黃華顛。
共工宅玄冥，高臺造青天。
幽荒邈悠悠，悽愴懷所憐。
所憐者誰子，明察應自然。(一作「明察自照妍」)
應龍沈冀州，妖女不得眠。
肆侈陵世俗，豈云永厥年。

○ 詠懷其五十九/〔魏晉〕阮籍

驅車出門去，意欲遠征行。
征行安所如，背棄夸與名。
夸名不在己，但願適中情。
單帷蔽皎日，高榭隔微聲。
讒邪使交疏，浮雲令晝冥。
嬿婉同衣裳，一顧傾人城。
從容在一時，繁華不再榮。
晨朝奄復暮，不見所歡形。
黃鳥東南飛，寄言謝友生。

○ 詠懷其六十/〔魏晉〕阮籍

駕言發魏都，南向望吹臺。
簫管有遺音，梁王安在哉。
戰士食糟糠，賢者處蒿萊。
歌舞曲未終，秦兵已復來。
夾林非吾有，朱宮生塵埃。
軍敗華陽下，身竟為土灰。

○ 詠懷其六十一/〔魏晉〕阮籍

人知結交易，交友誠獨難。
險路多疑惑，明珠未可干。
彼求饗太牢，我欲并一餐。
損益生怨毒，咄咄復何言。

○ 詠懷其六十二/〔魏晉〕阮籍

朝陽不再盛，白日忽西幽。
去此若俯仰，如何似九秋。
人生若塵露，天道邈悠悠。
齊景升丘山，涕泗紛交流。
孔聖臨長川，惜逝忽若浮。
去者余不及，來者吾不留。
願登太華山，上與松子遊。
漁父知世患，乘流泛輕舟。

○ 詠懷其六十三/〔魏晉〕阮籍

一日復一夕，一夕復一朝。
顏色改平常，精神自損消。
胸中懷湯火，變化故相招。
萬事無窮極，知謀苦不饒。
但恐須臾間，魂氣隨風飄。
終身履薄冰，誰知我心焦。

○ 詠懷其六十四/〔魏晉〕阮籍

一日復一朝，一昏復一晨。
容色改平常，精神自飄淪。
臨觴多哀楚，思我故時人。
對酒不能言，悽愴懷酸辛。
願耕東皋陽，誰與守其真。
愁苦在一時，高行傷微身。
曲直何所為，龍蛇為我隣。

○ 詠懷其六十五/〔魏晉〕阮籍

有悲則有情，無悲亦無思。
苟非嬰網罟，何必萬里畿。
翔風拂重霄，慶雲招所晞。
灰心寄枯宅，曷顧人間姿。
始得忘我難，焉知嘿自遺。

○ 詠懷其六十六/〔魏晉〕阮籍

木槿榮丘墓，煌煌有光色。
白日頹林中，翩翩零路側。
蟋蟀吟戶牖，蟪蛄鳴荊棘。
蜉蝣玩三朝，采采脩羽翼。
衣裳為誰施，俛仰自收拭。
生命幾何時，慷慨各努力。

○ 詠懷其六十七/〔魏晉〕阮籍

脩塗馳軒車，長川載輕舟。
性命豈自然，勢路有所由。
高名令志惑，重利使心憂。
親昵懷反側，骨肉還相讎。
更希毀珠玉，可用登遨遊。

○ 詠懷其六十八/〔魏晉〕阮籍

橫術有奇士，黃駿服其箱。
朝起瀛洲野，日夕宿明光。
再撫四海外，羽翼自飛揚。
去置世上事，豈足愁我腸。
一去長離絕，千歲復相望。

○ 詠懷其六十九/〔魏晉〕阮籍

混元生兩儀，四象運衡璣。
曒日布炎精，素月垂景輝。
晷度有昭回，哀哉人命微。
飄若風塵逝，忽若慶雲晞。
脩齡適余願，光寵非己威。
安期步天路，松子與世違。
焉得凌霄翼，飄颻登雲湄。
嗟哉尼父志，何為居九夷。

○ 詠懷其七十/〔魏晉〕阮籍

天網彌四野，六翮掩不舒。
隨波紛綸客，汎汎若浮鳧。
生命無期度，朝夕有不虞。
列仙停脩齡，養志在沖虛。
飄颻雲日間，邈與世路殊。
榮名非己寶，聲色焉足娛。
採藥無旋返，神仙志不符。
逼此良可惑，令我久躊躇。

○ 詠懷其七十一/〔魏晉〕阮籍

王業須良輔，建功俟英雄。
元凱康哉美，多士頌聲隆。
陰陽有舛錯，日月不常融。
天時有否泰，人事多盈沖。
園綺遯南嶽，伯陽隱西戎。
保身念道真，寵耀焉足崇。
人誰不善始，尠能剋厥終。
休哉上世士，萬載垂清風。

○ 詠懷其七十二/〔魏晉〕阮籍

世務何繽紛，人道苦不遑。
壯年以時逝，朝露待太陽。
願攬羲和轡，白日不移光。
天階路殊絕，雲漢邈無梁。
濯髮暘谷濱，遠遊崑嶽傍。
登彼列仙岨，採此秋蘭芳。
時路烏足爭，太極可翱翔。

○ 詠懷其七十三/〔魏晉〕阮籍

猗歟上世士，恬淡志安貧。
季葉道陵遲，馳騖紛垢塵。
甯子豈不類，揚歌誰肯殉。
栖栖非我偶，徨徨非己倫。
咄嗟榮辱事，去來味道真。
道真信可娛，清潔存精神。
巢由抗高節，從此適河濱。

○ 詠懷其七十四/〔魏晉〕阮籍

梁東有芳草，一朝再三榮。
色容艷姿美，光華耀傾城。
豈為明哲士，妖蠱諂媚生。
輕薄在一時，安知百世名。
路端便娟子，但恐日月傾。
焉見冥靈木，悠悠竟無形。

○ 詠懷其七十五/〔魏晉〕阮籍

秋駕安可學，東野窮路旁。
綸深魚淵潛，矰設鳥高翔。
汎汎乘輕舟，演漾靡所望。
吹噓誰以益，江湖相捐忘。
都冶難為顏，脩容是我常。
茲年在松喬，恍惚誠未央。

○ 詠懷其七十六/〔魏晉〕阮籍

咄嗟行至老，僶俛常苦憂。
臨川羡洪波，同始異支流。
百年何足言，但苦怨與讎。
讎怨者誰子，耳目還相羞。
聲色為胡越，人情自逼遒。
招彼玄通士，去來歸羡遊。

○ 詠懷其七十七/〔魏晉〕阮籍

昔有神仙士，乃處射山阿。
乘雲御飛龍，噓噏嘰瓊華。
可聞不可見，慷慨歎咨嗟。
自傷非儔類，愁苦來相加。
下學而上達，忽忽將如何。

○ 詠懷其七十八/〔魏晉〕阮籍

林中有奇鳥，自言是鳳凰。
清朝飲醴泉，日夕棲山岡。
高鳴徹九州，延頸望八荒。
適逢商風起，羽翼自摧藏。
一去崑崙西，何時復迴翔。
但恨處非位，愴恨使心傷。

○ 詠懷其七十九/〔魏晉〕阮籍

出門望佳人，佳人豈在茲。
三山招松喬，萬世誰與期。
存亡有長短，慷慨將焉知。
忽忽朝日隤，行行將何之。
不見季秋草，摧折在今時。

○ 詠懷其八十/〔魏晉〕阮籍

昔有神仙者，羡門及松喬。
噏習九陽間，升遐嘰雲霄。
人生樂長久，百年自言遼。
白日隕隅谷，一夕不再朝。
豈若遺世物，登明遂飄颻。

○ 詠懷其八十一/〔魏晉〕阮籍

鴻鵠相隨飛，随飛適荒裔。
雙翮臨長風，須臾萬里逝。
朝餐琅玕實，夕宿丹山際。
抗身青雲中，網羅孰能制。
豈與鄉曲士，攜手共言誓。

○ 詠懷其八十二/〔魏晉〕阮籍

墓前熒熒者，木槿耀朱華。
榮好未終朝，連飆隕其葩。
豈若西山草，琅玕與丹禾。
垂影臨增城，餘光照九阿。
寧微少年子，日夕難咨嗟。

○ 采薪者歌/〔魏晉〕阮籍

日沒不周西，月出丹淵中。
陽精蔽不見，陰光代為雄。
亭亭在須臾，厭厭將復隆。
離合雲霧兮，往來如飄風。
富貴俯仰間，貧賤何必終。
留侯起亡虜，威武赫荒夷。
邵平封東陵，一旦為布衣。
枝葉託根柢，死生同盛衰。
得志從命昇，失勢與時隤。
寒暑代征邁，變化更相推。
禍福無常主，何憂身無歸。
推茲由斯理，負薪又何哀。

○ 大人先生歌/〔魏晉〕阮籍

天地解兮六合開，星辰隕兮日月頽，我騰而上將何懷。
衣弗襲而服美，佩弗飾而自章，上下徘徊兮誰識吾常。

○ 詠懷詩十三首其一/〔魏晉〕阮籍

天地絪緼，元精代序。
清了曜靈，和風容與。
明日映天，甘露被宇。
蓊鬱高松，猗那長楚。
草蟲哀鳴，鶬鶊振羽。
感時興思，企首延佇。
於赫帝朝，伊衡作輔。
才非允文，器非經武。
適彼沅湘，託分漁父。
優哉遊哉，爰居爰處。

○ 詠懷詩十三首其二/〔魏晉〕阮籍

月明星稀，天高氣寒。
桂旗翠旌，珮玉鳴鸞。
濯纓醴泉，被服蕙蘭。
思從二女，適彼湘沅。
靈幽聽微，誰觀玉顔。
灼灼春華，綠葉含丹。
日月逝矣，惜爾華繁。

○ 詠懷詩十三首其三/〔魏晉〕阮籍

清風肅肅，修夜漫漫。
嘯歌傷懷，獨寐寤言。
臨觴拊膺，對食忘餐。
世無萱草，令我哀嘆。
鳴鳥求友，谷風刺愆。
重華登庸，帝命凱元。
鮑子傾蓋，仲父佐桓。
回濱嗟虞，敢不希顔。
志存明規，匪慕彈冠。
我心伊何，其方若蘭。

○ 詠懷詩十三首其四/〔魏晉〕阮籍

陽精炎赫，卉木蕭森。
谷風扇暑，密雲重陰。
激電震光，迅雷遺音。
零雨降集，飄溢北林。
泛泛輕舟，載浮載沈。
感往悼來，懷古傷今。
生年有命，時過慮深。
何用寫思，嘯歌長吟。
誰能秉志，如玉如金。
處哀不傷，在樂不淫。
恭承明訓，以慰我心。

○ 詠懷詩十三首其五/〔魏晉〕阮籍

立象昭回，陰陽攸經。
秋風夙厲，白露宵零。
修林凋殞，茂草收榮。
良時忽邁，朝日西傾。
有始有終，誰能久盈。
太微開塗，三辰垂精。
峨峨群龍，躍奮紫庭。
鱗分委瘁，時高路清。
爰潛爰默，韜影隱形。
願保今日，永符修齡。

○ 詠懷詩十三首其六/〔魏晉〕阮籍

璣衡運速，四節佚宣。
冬日凄悕，玄雲蔽天。
素冰彌澤，白雪依山。
□□逝往，譬彼流川。
人誰不沒，貴使名全。
大道夷敞，蹊徑爭先。
玄黃塵垢，紅紫光鮮。
嗟我孔父，聖懿通玄。
非義之榮，忽若塵煙。
雖無靈德，願潛於淵。

○ 詠懷詩十三首其七/〔魏晉〕阮籍

朝雲四集，日夕布散。
素景垂光，明星有爛。
肅肅翔鸞，雍雍鳴雁。
今我不樂，歲月其晏。
姜叟毗周，子房翼漢。
應期佐命，庸勛靜亂。
身用功顯，德以名贊。
世無曩事，器非時幹。
委命承天，無尤無怨。(一作「委命有□，承天無怨」)
嗟爾君子，胡為永嘆。

○ 詠懷詩十三首其八/〔魏晉〕阮籍

日月隆光，克鑒天聰。
三后臨朝，二八登庸。
昇我俊髦，黜彼頑凶。
太上立德，其次立功。
仁風廣被，玄化潛通。
幸遭盛明，睹此時雍。
栖遲衡門，唯志所從。
出處殊塗，俯仰異容。
瞻嘆古烈，思邁高蹤。
嘉此箕山，忽彼虞龍。

○ 詠懷詩十三首其九/〔魏晉〕阮籍

登高望遠，周覽八隅。
山川悠邈，長路乖殊。
咸皮墨子，懷此楊朱。
抱影鵠立，企首踟躕。
仰瞻翔鳥，俯視遊魚。
丹林雲霏，綠葉風舒。
造化絪緼，萬物紛敷。
大則不足，約則有餘。
何用養志，守以衝虛。
猶願異世，萬載同符。

○ 詠懷詩十三首其十/〔魏晉〕阮籍

微微我徒，秩秩大猷。
硏精典素，思心淹留。
乃命僕夫，興言出遊。
浩浩洪川，泛泛楊舟。
仰瞻景曜，俯視波流。
日月東遷，景曜西幽。
寒往暑來，四節代周。
繁華茂春，密葉殞秋。
盛年衰邁，忽焉若浮。
逍遙逸豫，與世無尤。

○ 詠懷詩十三首其十一/〔魏晉〕阮籍

我徂北林，遊彼河濱。
仰攀瑤幹，俯視素綸。
隱鳳栖翼，潛龍躍鱗。
幽光韜影，體化應神。
君子邁德，處約思純。
貨殖招譏，簞瓢稱仁。
夷叔采薇，清高遠震。
齊景千駟，為此埃塵。
嗟爾後進，茂茲人倫。
蓽門圭竇，謂之道眞。

○ 詠懷詩十三首其十二/〔魏晉〕阮籍

華容艷色，曠世特彰。
妖冶殊麗，婉若清揚。
鬒髮娥眉，綿邈流光。
藻采綺靡，從風遺芳。
回首悟精，魂射飛揚。
君子克己，心吉冰霜。
泯泯亂昏，在昔二王。
瑤臺璇室，長夜金梁。
殷氏放夏，周翦紂商。
於戲後昆，可為悲傷。

○ 詠懷詩十三首其十三/〔魏晉〕阮籍

晨風掃塵，朝雨灑路。
飛駟龍騰，哀鳴外顧。
攬轡按策，進退有度。
樂往哀來，悵然心悟。
念彼恭人，眷眷懷顧。
日月運往，歲聿雲暮。
嗟余幼人，旣頑且固。
豈不志遠，才難企慕。
命非金石，身輕朝露。
焉知松喬，頤神太素。
逍遙區外，登我年祚。

○ 四月八日贊佛詩/〔魏晉〕支遁

三春迭雲謝，首夏含朱明。
祥祥令日泰，朗朗玄夕清。
菩薩彩靈和，眇然因化生。
四王應期來，矯掌承玉形。
飛天鼓弱羅，騰擢散芝英。
綠瀾頹龍首，縹蕊翳流泠。
芙蕖育神葩，傾柯獻朝榮。
芬津霈四境，甘露凝玉瓶。
珍祥盈四八，玄黃曜紫庭。
感降非情想，恬怕無所營。
玄根泯靈府，神條秀形名。
圓光朗東旦，金姿豔春精。
含和總八音，吐納流芳馨。
迹隨因溜浪，心與太虛冥。
六度啓窮俗，八解濯世纓。
慧澤融無外，空同忘化情。

○ 詠八日詩三首其一/〔魏晉〕支遁

大塊揮冥樞，昭昭兩儀映。
萬品誕游華，澄清凝玄聖。
釋迦乘虛會，圓神秀機正。
交養衛恬和，靈知溜性命。
動為務下尸，寂為無中鏡。

○ 詠八日詩三首其二/〔魏晉〕支遁

真人播神化，流渟良有因。
龍潛兜術邑，漂景閻浮濱。
佇駕三春謝，飛轡朱明旬。
八維披重藹，九霄落芳津。
玄祗獻萬舞，般遮奏伶倫。
淳白凝神宇，蘭泉渙色身。
投步三才泰，揚聲五道泯。
不為故為貴，忘奇故奇神。

○ 詠八日詩三首其三/〔魏晉〕支遁

緬哉玄古思，想託因事生。
相與圖靈器，像也像彼形。
黃裳羅帕質，元服拖緋青。
神為恭者惠，迹為動者行。
虛堂陳藥餌，蔚然起奇榮。
疑似垂嚱微，我諒作者情。
於焉遺所尚，肅心擬太清。

○ 五月長齋詩/〔魏晉〕支遁

炎精育仲氣，朱離吐凝陽。
廣漢潛涼變，凱風乘和翔。
令月肇清齋，德澤潤無疆。
四部欽嘉期，潔己升雲堂。
靜晏和春暉，夕陽厲秋霜。
蕭條詠林澤，恬愉味城傍。
逸容研沖賾，彩彩運宮商。
匠者握神標，乘風吹玄芳。
淵汪道行深，婉婉化理長。
亹亹維摩虛，德音暢游方。
罩窂妙傾玄，絕致由近藏。
略略微容簡，八言振道綱。
掇煩練陳句，臨危折婉章。
浩若驚飆散，冏若揮夜光。
寓言豈所託，意得筌自喪。
霑濡妙習融，靡靡輕塵亡。
蕭索情牖頹，寥朗神軒張。
誰謂冥津遐，一悟可以航。
願為海遊師，棹柂入滄浪。
騰波濟漂客，玄歸會道場。

○ 八關齋詩三首其一/〔魏晉〕支遁

建意營法齋，里仁契朋儔。
相與期良晨，沐浴造閑丘。
穆穆升堂賢，皎皎清心修。
窈窕八關客，無楗自綢繆。
寂默五習真，亹亹勵心柔。
法鼓進三勸，激切清訓流。
悽愴願弘濟，闔堂皆同舟。
明明玄表聖，應此童蒙求。
存誠夾室裏，三界贊清休。
嘉祥歸宰相，藹若慶雲浮。

○ 八關齋詩三首其二/〔魏晉〕支遁

三悔啓前朝，雙懺暨中夕。
鳴禽戒朗旦，備禮寢玄役。
蕭索庭賓離，飄颻隨風適。
踟躕歧路隅，揮手謝內析。
輕軒馳中田，習習陵電擊。
息心投佯步，零零振金策。
引領望征人，悵恨孤思積。
咄矣形非我，外物固已寂。
吟詠歸虛房，守真玩幽賾。
雖非一往游，且以閑自釋。

○ 八關齋詩三首其三/〔魏晉〕支遁

靖一潛蓬廬，愔愔詠初九。
廣漠排林筱，流飆灑隙牖。
從容遐想逸，采藥登崇阜。
崎嶇升千尋，蕭條臨萬畝。
望山樂榮松，瞻澤哀素柳。
解帶長陵岥，婆娑清川右。
泠風解煩懷，寒泉濯溫手。
寥寥神氣暢，欽若盤春藪。
達度冥三才，恍惚喪神偶。
游觀同隱丘，愧無連化肘。

○ 詠懷詩五首其一/〔魏晉〕支遁

傲兀乘尸素，日往復月旋。
弱喪困風波，流浪逐物遷。
中路高韻益，窈窕欽重玄。
重玄在何許，采真游理間。
苟簡為我養，逍遙使我閑。
寥亮心神瑩，含虛映自然。
亹亹沈情去，彩彩沖懷鮮。
踟躕觀象物，未始見牛全。
毛鱗有所貴，所貴在忘筌。

○ 詠懷詩五首其二/〔魏晉〕支遁

端坐鄰孤影，眇罔玄思劬。
偃蹇收神轡，領略綜名書。
涉老咍雙玄，披莊玩太初。
詠發清風集，觸思皆恬愉。
俯欣質文蔚，仰悲二匠徂。
蕭蕭柱下迥，寂寂蒙邑虛。
廓矣千載事，消液歸空無。
無矣復何傷，萬殊歸一塗。
道會貴冥想，罔象掇玄珠。
悵怏濁水際，幾忘映清渠。
反鑒歸澄漠，容與含道符。
心與理理密，形與物物疏。
蕭索人事去，獨與神明居。

○ 詠懷詩五首其三/〔魏晉〕支遁

晞陽熙春圃，悠緬嘆時往。
感物思所託，蕭條逸韻上。
尚想天台峻，仿佛巖階仰。
泠風灑蘭林，管瀨奏清響。
霄崖育靈藹，神蔬含潤長。
丹沙映翠瀨，芳芝曜五爽。
苕苕重岫深，寥寥石室朗。
中有尋化士，外身解世網。
抱朴鎮有心，揮玄拂無想。
隗隗形崖頹，冏冏神宇敞。
宛轉元造化，縹瞥鄰大象。
願投若人蹤，高步振策杖。

○ 詠懷詩五首其四/〔魏晉〕支遁

閑邪託靜室，寂寥虛且真。
逸想流巖阿，朦朧望幽人。
慨矣玄風濟，皎皎離染純。
時無問道睡，行歌將何因。
靈溪無驚浪，四岳無埃塵。
余將游其嵎，解駕輟飛輪。
芳泉代甘醴，山果兼時珍。
修林暢輕迹，石宇庇微身。
崇虛習本照，損無歸昔神。
曖曖煩情故，零零沖氣新。
近非域中客，遠非世外臣。
澹泊為無德，孤哉自有鄰。

○ 詠懷詩五首其五/〔魏晉〕支遁

坤基葩簡秀，乾光流易穎。
神理速不疾，道會無陵騁。
超超介石人，握玄攬機領。
余生一何散，分不諮天挺。
沈無冥到韻，變不揚蔚炳。
冉冉年往逡，悠悠化期永。
翹首希玄津，想登故未正。
生途雖十三，日已造死境。
願得無身道，高棲冲默靖。

○ 述懷詩二首其一/〔魏晉〕支遁

翔鸞鳴昆崿，逸志騰冥虛。
惚怳回靈翰，息肩棲南嵎。
濯足戲流瀾，采練銜神蔬。
高吟漱芳醴，頡頏登神梧。
蕭蕭猗明翩，眇眇育清軀。
長想玄運夷，傾首俟靈符。
河清誠可期，戢翼令人劬。

○ 述懷詩二首其二/〔魏晉〕支遁

總角敦大道，弱冠弄雙玄。
逡巡釋長羅，高步尋帝先。
妙損階玄老，忘懷浪濠川。
達觀無不可，吹累皆自然。
窮理增靈薪，昭昭神火傳。
熙怡安沖漠，優游樂靜閑。
膏腴無爽味，婉孌非雅弦。
恢心委形度，亹亹隨化遷。

○ 詠大德詩/〔魏晉〕支遁

遐想存玄哉，沖風一何敞。
品物緝榮熙，生途連惚恍。
既喪大澄真，物誘則智蕩。
昔聞庖丁子，揮戈在神往。
苟能嗣沖音，攝生猶指掌。
乘彼來物間，投此默照朗。
邁度推卷舒，忘懷附罔象。
交樂盈胸襟，神會流俯仰。
大同羅萬殊，蔚若充甸網。
寄旅海漚鄉，委化同天壤。

○ 詠禪思道人詩/〔魏晉〕支遁

雲岑竦太荒，落落英岊布。
回壑佇蘭泉，秀嶺攢嘉樹。
蔚薈微游禽，崢嶸絕蹊路。
中有冲希子，端坐摹太素。
自強敏天行，弱志欲無欲。
玉質凌風霜，淒淒厲清趣。
指心契寒松，綢繆諒歲暮。
會衷兩息間，綿綿進禪務。
投一滅官知，攝二由神遇。
承蜩累危丸，累十亦凝注。
懸想元氣地，研幾革粗慮。
冥懷夷震驚，怕然肆幽度。
曾筌攀六淨，空同浪七住。
逝虛乘有來，永為有待馭。

○ 詠利城山居/〔魏晉〕支遁

五岳盤神基，四瀆涌蕩津。
動求目方智，默守標靜仁。
苟不宴出處，託好有常因。
尋元存終古，洞往想逸民。
玉潔箕巖下，金聲瀨沂濱。
捲華藏紛霧，振褐拂埃塵。
迹從尺蠖屈，道與騰龍伸。
峻無單豹伐，分非首陽真。
長嘯歸林嶺，瀟灑任陶鈞。

○ 賦弩/〔魏晉〕朱異

南嶽之幹，鍾山之銅。
應機命中，獲隼高墉。

○ 贈傅氏詩/〔魏晉〕朱德才

猗猗彼君子，逍遙集華堂。
高諭逞玄妙，彈筆播文章。

○ 刺讒詩/〔魏晉〕陽固

巧佞巧佞，讒言興兮。
營營習習，似青繩兮。
以白為黑，在汝口兮。
汝非蝮蠆，毒何厚兮。
巧佞巧佞，一何工矣。
伺間伺忿，言必從矣。
朋黨噂𠴲，自相同矣。
浸潤之譖，傾人墉矣。
成人之美，君子貴焉。
攻人之惡，君子愧焉。
汝何人斯，譖毁日繁。
予實無罪，何騁汝言。
番番緝緝，讒言側入。
君子好讒，如或弗及。
天疾讒說，汝其至矣。
無妄之禍，行將及矣。
泛泛游鳧，弗制弗拘。
行藏之徒，或智或愚。
維余小子，未明茲理。
毁與行俱，言與釁起。
我其懲矣，我其悔矣。
豈求人兮，思恕在己。

○ 疾幸詩/〔魏晉〕陽固

彼諂諛兮，人之蠹兮。
刺促昔粟，罔顧恥辱。
以求媚兮，邪干側入。
如恐弗及，以自容兮。
志行偏小，好習不道。
朝挾其車，夕承其輿。
或騎或徒，載奔載趨。
或言或笑，曲事親要。
正路不由，邪徑是蹈。
不識大猷，不知話言。
其朋其黨，其徒實繁。
有詭其行，有佞其音。
籧篨戚施，邪媚是欽。
既讒且姤，以逞其心。
是信是任，亂是以多。
其始不慎，末如之何。
習習宰嚭，營營無極。
梁丘寡智，王鮒淺識。
伊戾息夫，異世同力。
江充趙高，甘言似直。
豎刁上官，擅生羽翼。
乃如之人，僣爽其德。
豈徒喪邦，又亦覆國。
嗟爾中下，其親其暱。
不謂其非，不覺其失。
好之有年，寵之有日。
我思古人，心焉若疾。
百凡君子，宜其慎矣。
覆車其鑒，近可信矣。
言既備矣，事既至矣。
反是不思，維塵及矣。

○ 贈廬山神徐君詩/〔魏晉〕吳猛

仰矚列仙館，俯察王神宅。
曠載暢幽懷，傾蓋付三益。

○ 思慕詩/〔魏晉〕吳質

愴愴懷殷憂，殷憂不可居。
徙倚不能坐，出入步踟躕。
念蒙聖主恩，榮爵與眾殊。
自謂永終身，志氣甫當舒。
何意中見棄，棄我就黃壚。
煢煢靡所恃，淚下如連珠。
隨沒無所益，身死名不書。
慷慨自俯仰，庶幾烈丈夫。

○ 酌貪泉賦詩/〔魏晉〕吳隱之

古人云此水，一歃懷千金。
試使夷齊飲，終當不易心。

○ 贊四君詩四首其一/〔魏晉〕常景

長卿有豔才，直致不群性。
鬱若春煙舉，皎如秋月映。
游梁雖好仁，仕漢常稱病。
清貞非我事，窮達委天命。

○ 贊四君詩四首其二/〔魏晉〕常景

王子挺秀質，逸氣干青雲。
明珠既絕俗，白鵠信驚群。
才世苟不合，遇否途自分。
空枉碧雞命，徒獻金馬文。

○ 贊四君詩四首其三/〔魏晉〕常景

嚴君情沈靜，立志明霜雪。
味道綜微言，端蓍演妙說。
才屈羅仲口，位結李強舌。
素尚邁金貞，清標陵玉徹。

○ 贊四君詩四首其四/〔魏晉〕常景

蜀江導清流，揚子挹餘休。
含光絕後彥，覃思邈前修。
世輕久不賞，玄談物無求。
當途謝權寵，置酒得閑游。

○ 詩/〔魏晉〕游雅

人貴河間邢，不勝廣平游。
人自棄伯度，我自敬黃頭。

○ 嘲吳群臣/〔魏晉〕費禕

鳳皇來翔，騏驎吐哺。
驢騾無知，伏食如故。

○ 賦得夾池修竹詩/〔魏晉〕賀循

綠竹影參差，葳蕤帶曲池。
逢秋葉不落，經寒色詎移。
來風韻晚逕，集鳳動春枝。
所欣高蹈客，未待伶倫吹。

○ 賦得庭中有奇樹詩/〔魏晉〕賀循

三春節物始芳菲，游絲細草動春暉。
香風飄舞花間度，好鳥和鳴枝上飛。
臨池間竹偏增綠，依階映雪紛如玉。
溫室庭前竟不言，鼓吹樓中能作曲。
曾聞遠別舊難思，攀折會取贈佳期。
長條本自堪為帶，密葉由來好作帷。
星稀漢轉月輪明，徘徊夜鵲屢相驚。
欲識幽人蘭杜逕，山窗芳桂復叢生。

○ 三月三日從華林園詩/〔魏晉〕荀勖

清節中季春，姑洗通滯塞。
玉輅扶淥池，臨川蕩苛慝。

○ 從武帝華林園宴詩/〔魏晉〕荀勖

習習春陽，帝出乎震。
天施地生，以應仲春。
思文聖皇，順時秉仁。
欽若靈則，飲御嘉賓。
洪恩普暢，慶乃眾臣。(一章)

其慶惟何，錫以帝祉。
肆覲群后，有客戾止。
外納要荒，內延卿士。
簫管詠德，八音咸理。
凱樂飲酒，莫不宴喜。(二章)

○ 晉正德大豫舞歌二首其一正德舞歌/〔魏晉〕荀勖

人文垂則，盛德有容。
聲以依詠，舞以象功。
干戚發揮，節以笙鏞。
羽籥雲會，翊宣令蹤。
敷美盡善，允協時邕。
煥炳其章，光乎萬邦。
萬邦洋洋，承我晉道。
配天作享，元命有造。
上化如風，民應如草。
穆穆斌斌，形于綴兆。
文武旁作，慶流四表。
無競維烈，永世是紹。

○ 晉正德大豫舞歌二首其二大豫舞歌/〔魏晉〕荀勖

豫順以動，大哉惟時。
時邁其仁，世載邕熙。
兆我區夏，宣文是基。
大業惟新，我皇隆之。
重光累暉，欽明文思。
迄用有成，惟晉之祺。
穆穆聖皇，受命既固。
品物咸寧，芳烈雲布。
文教旁通，篤以淳素。
玄化洽暢，被之暇豫。
作樂崇德，同美韶滬。
睿邈幽遐，式遵王度。

○ 贈陰梁州詩/〔魏晉〕荀濟

副尉西域返，伏波南海還。
坎壈多構難，鬱怏少騰遷。
孰云功未立，寧是契不全。
直為逢迎寡，良由聽受偏。
若人本高絕，芬馥邁蘭荃。
驅車趨折坂，匡坐酌貪泉。
洗幘豈虛唱，席皮良信然。
群醉嫉孤醒，眾媸恐獨妍。
龍旗翻委鬱，鷁軸更回邅。
鵾勢終橫海，鵬力會冲天。
昔余遇知己，一面深千祀。
紆人重結襪，辱德逾過市。
詩酒悅風雲，琴歌賞桃李。
淹留漢水曲，契闊渝川涘。
結綬惟貢公，推名實鮑子。
徒然懷伏劍，終無報國士。
高懷不可忘，劍意何能已。
已作金蘭契，何言雲雨別。
咄嗟改容鬢，俄頃彌年歲。
海曲窮地表，江源渺天際。
雲泥已殊路，暄涼詎同節。
柳絮亟如絲，梅花屢成雪。
月落桂陰遠，風起萱條結。
鶴舞想低昂，鵾弦夢清切。
聞君戍靈關，瓜時猶未還。
數泛明月沼，頻游向日灣。
金碧應仿佛，輪鏡幾登攀。
復承西歸後，將兵出湖口。
經過道路長，往來日月久。
玉體何容歇，金漿故應有。
陽臺可讌私，章華堪置酒。
既彈趙人瑟，復擊秦人缶。
缶瑟多奇調，秦趙饒姝妙。
得意在雙眸，傾城猶一笑。
伯喈恩實早，十杜夭終少。
歿等盛姬傷，存同魏車照。
君子篤久要，宿昔盛賓僚。
依依集鱗羽，眷眷共枝條。
一朝限歧路，萬里異波潮。
容儀雖眇眇，夢想尚昭昭。
新人不相識，故人詎相憶。
杳杳間山川，迢迢阻音息。
各附青雲遠，詎假排虛力。
風月接歡宴，酒醴承顏色。
安知慕儔者，潺潺涕沾軾。
僕本不平人，悲愁眉亦嚬。
年來空自老，歲去不知春。
未能全體命，於中欲問津。
五噫如適越，十上似游秦。
肌膚積霜露，膂力倦風塵。
烏裘日日故，白髮朝朝新。
人生感意氣，相知無富貴。
懷趙實廉頗，思燕唯樂毅。
大選咆咻士，廣募嫖姚尉。
映月比刀環，瞻星看劍氣。
郢路一迢遠，長楸幾歔欷。
渤澥水尚寬，崦嵫日猶未。
丈夫志四海，兒女多辭費。
待余濟濁河，從君宿清渭。

○ 七哀詩/〔魏晉〕荀組

轍兮轍兮，何其寂蔑。

○ 應制賦銅鞮山松詩/〔魏晉〕元勰

問松林，松林經幾冬，山川何如昔，風雲與古同。

○ 懸瓠方丈竹堂饗侍臣聯句詩/〔魏晉〕元宏

白日光天兮無不曜，江左一隅獨未照。
願從聖明兮登衡會，萬國馳誠混內外。
雲雷大振兮天門辟，率土來賓一正歷。
舜舞干戚兮天下歸，文德遠被莫不思。
皇風一鼓兮九地匝，戴日依天清六合。
遵彼汝墳兮昔化貞，未若今日道風明。
文王政教兮暉江沼，寧如大化光四表。

○ 歌/〔魏晉〕元宏

兩菖蒲，新野樂。

○ 絕命詩二首其一/〔魏晉〕元熙

義實動君子，主辱死忠臣。
何以明是節，將解七尺身。

○ 絕命詩二首其二/〔魏晉〕元熙

平生方寸心，殷勤屬知己。
從今一銷化，悲傷無極已。

○ 答兄平原詩/〔魏晉〕陸雲

悠悠塗可極，別促怨會長。
銜思戀行邁，興言在臨觴。
南津有絕濟，北渚無河梁。
神往同逝感，形留悲參商。
衡軌若殊迹，牽牛非服箱。

○ 答張士然詩/〔魏晉〕陸雲

行邁越長川，飄颻冒風塵。
通波激枉渚，悲風薄丘榛。
修路無窮迹，井邑自相循。
百城各異俗，千室非良鄰。
歡舊難假合，風土豈虛親。
感念桑梓域，仿佛眼中人。
靡靡日夜遠，眷眷懷苦辛。

○ 為顧彥先贈婦往返詩四首其一/〔魏晉〕陸雲

我在三川陽，子居五湖陰。
山海一何曠，譬彼飛與沈。
目想清惠姿，耳存淑媚音。
獨寐多遠念，寤言撫空衿。
彼美同懷子，非爾誰為心。

○ 為顧彥先贈婦往返詩四首其二/〔魏晉〕陸雲

悠悠君行邁，煢煢妾獨止。
山河安可逾，永路隔萬里。
京師多妖冶，粲粲都人子。
雅步裊纖腰，巧笑發皓齒。
佳麗良可美，衰賤焉足紀。
遠蒙眷顧言，銜恩非望始。

○ 為顧彥先贈婦往返詩四首其三/〔魏晉〕陸雲

翩翩飛蓬征，郁郁寒水縈。
游止固殊性，浮沈豈一情。
隆愛結在昔，信誓貫三靈。
秉心金石固，豈從時俗傾。
美目逝不顧，纖腰徒盈盈。
何用結中款，仰指北辰星。

○ 為顧彥先贈婦往返詩四首其四/〔魏晉〕陸雲

浮海難為水，游林難為觀。
容色貴及時，朝華忌日晏。
皎皎彼姝子，灼灼懷春粲。
西城善雅舞，總章饒清彈。
鳴簧發丹唇，朱弦繞素腕。
輕裾猶電揮，雙袂如霞散。
華容溢藻幄，哀響入雲漢。
知音世所希，非君誰能贊。
棄置北辰星，問此玄龍煥。
時暮復何言，華落理必賤。

○ 詩/〔魏晉〕陸雲

綠房含青實，金條懸白璆。
俯仰隨風傾，煒燁照清流。

○ 大將軍宴會被命作詩/〔魏晉〕陸雲

皇皇帝祜，誕隆駿命。
四祖正家，天祿保定。
睿哲惟晉，世有明聖。
如彼日月，萬景攸正。(一章)

巍巍明聖，道隆自天。
則明分爽，觀象洞玄。
陵風葉極，絕輝照淵。
肅雍往播，福祿來臻。(二章)

在昔奸臣，稱亂紫微。
神風潛駭，有赫茲威。
靈旗樹旆，如電斯揮。
致天子屆，于河之沂。
有命冉集，皇輿凱歸。(三章)

頹綱既振，品物咸秩。
神道見素，遺華反質。
辰晷重光，協風應律。
函夏無塵，海外有謐。(四章)

芒芒宇宙，天地交泰。
王在華堂，式宴嘉會。
玄暉峻朗，翠雲崇藹。
冕弁振纓，藻服垂帶。(五章)

祁祁臣僚，有來雍雍。
薄言載考，承顏下風。
俯覿嘉客，仰瞻玉容。
施己唯約，于禮斯豐。
天錫難老，如岳之崇。(六章)

○ 征西大將軍京陵王公會射堂皇太子見命作此詩/〔魏晉〕陸雲

芒芒太極，玄化煙熅。
頹形成器，凌象垂文。
大鈞造物，庶類群分。
先識經始，實綜彝倫。(一章)

惟岳隆周，生甫及申。
天鑒在晉，祚之降神。
邈矣遐風，茂德有鄰。
永言配命，唯晉之鎮。(二章)

厥鎮伊何，實幹心膂。
文教內輔，武功外禦。
淮方未靖，帝曰攸序。
公于出征，奄有南浦。(三章)

南海既賓，爰戢干戈。
桃林釋駕，天馬婆娑。
象齒南金，來格皇家。
絕音協徽，宇宙告和。(四章)

玄綱峻極，天罔既紘。
文武方升，允茲兼弘。
峨峨高夏，有肅其涼。
公侯戾止，騄驥龍驤。
善問如林，在會鏘鏘。(五章)

祝融御節，火正緝熙。
凱風徘徊，萬物欣時。
秩秩初筵，薄言在茲。
嘉福介祜，萬壽無期。(六章)

○ 太尉王公以九錫命大將軍讓公將還京邑祖餞贈此詩/〔魏晉〕陸雲

烈文辟公，時惟哲王。
闡縱絕期，平顯幽光。
內實慎徽，緝熙有臧。
出糾方慝，間督不揚。
高山峻極，天造芒芒。(一章)

天子念功，大典光備。
肅肅王命，宰臣蒞事。
穆矣淵讓，遺功遂志。
思我遠猷，徽音孰嗣。(二章)

后命既靈，王人反旆。
興言出祖，飲餞于邁。
旍旐泱泱，軺軒藹藹。
和風弭塵，清暉映蓋。(三章)

思樂中陵，言觀其川。
公王戾止，有車轔轔。
伊誰云饗，我有嘉賓。
羽觴舉酬，酢爾征人。(四章)

悠悠征人，四牡騑騑。
發軫北京，振策紫微。
昔乃云來，春林方輝。
歲亦暮止，之子言歸。
道塗興戀，伏載稱徽。(五章)

聖澤既渥，嘉會愔愔。
庭旅鐘鼓，堂有瑟琴。
飛轡清暉，扶桑移蔭。
視景秪慕，揮袂沾襟。
孌彼同棲，悲爾異林。
我有旨酒，以歌以吟。(六章)

○ 大安二年夏四月大將軍出祖王羊二公於城南堂皇被命作此詩/〔魏晉〕陸雲

時文唯晉，天祚有祥。
聖宰作弼，受言既臧。
有赫斯庸，勳格昊蒼。
景物臺暉，棟隆玉堂。(一章)

惟帝思庸，大興光迪。
聖敬遠躋，神道玄邈。
思媚三靈，誕膺天篤。
嘉命既辱，王人言告。(二章)

翼翼王人，言告惟慕。
公輿駕言，乃眷斯顧。
華旂飛藻，鳴鸞振路。
騑騑駟牡，噓天載步。(三章)

我有高夏，如雲斯薈。
雕軒戾止，薄言嘉會。
問誰在宴，惟俊惟乂。
豐俎殷薦，獻酬交泰。(四章)

攸攸昊天，南正興言。
朱明有曄，萬葉翠繁。
昌雲垂天，凱風熙顏。
王臣在此，貽宴于歡。(五章)

懸象西頹，虞淵納景。
嘉樂未晞，嚴駕已整。
行矣征人，身乖路永。
飛驂顧懷，華蟬引領。
遺思北京，結轡臺省。(六章)

○ 從事中郎張彥明為中護軍奚世都為汲郡太守客將之官大將軍崇賢之德既遠而厚下之恩又隆非此離析有感聖皇既蒙引見又宴于後園感鹿鳴之宴樂詠魚藻之凱歌而作是詩/〔魏晉〕陸雲

思文有聖，睿哲配天。
功濟生黎，道合上玄。
休命發揮，有集惟賢。
哲彼寤宿，澄此在淵。(一章)

濟濟我士，實播令聞。
王曰欽哉，余嘉乃勳。
徽音孔碩，惠爾風雲。
穆此芳烈，肇揚清芬。(二章)

肅肅庶僚，祗服寵暉。
肇被桃蟲，假翼翻飛。
出撫邦家，入翔紫微。
有命既集，願言永違。(三章)

思樂華堂，雲構崇基。
公王有酒，薄言饗之。
景曜徽芒，芳風詠時。
宴爾賓儐，具樂于茲。(四章)

亹亹我王，豐恩允臧。
我客戾止，飲酒公堂。
自彼下僚，聿來有光。
悲矣永言，指途逝將。
形違殿闥，景附華房。(五章)

開國承家，勿用小人。
今我聖宰，實蕃斯仁。
凌淵龍躍，披林鳳振。
正直既好，嘉禮式陳。
振我遠德，歸于時民。(六章)

○ 贈汲郡太守詩/〔魏晉〕陸雲

於穆皇晉，豪彥實蕃。
天罔振維，有聖貞觀。
鳴鳥在林，良駿即閑。
萃彼俊乂，時亮庶官。(一章)

抑抑奚生，天篤其淳。
芳穎蘭揮，瓊光玉振。
沈機照物，妙思考神。
思我善問，觀德古人。(二章)

善問伊何，惠音孔韶。
肇允衡門，翻飛宰朝。
肅雍芳林，芬響凌霄。
穆矣和風，育爾清休。(三章)

亦既有試，出宰邦家。
之子于行，民固謳歌。
風澄俗儉，化靜世波。
芒芒既庶，且樂于和。(四章)

我有好爵，既成爾服。
入贊崇華，遂登帷幄。
時文聖宰，天祚方谷。
朔風徽止，鴻漸雲岳。(五章)

悠悠斯民，三代直道。
我求明德，惟奚攸考。
緝熙暉章，天祿來保。
惠心無兢，豐化有造。(六章)

樂只君子，茂德攸綏。
嗟我懷人，式是言歸。
聿言來集，如翼斯揮。
日予不惠，照爾清暉。(七章)

職思既殊，亦各有司。
念我同僚，悲爾異事。
之子之遠，悠悠我思。
雖無贈之，歌以言志。(八章)

○ 贈顧驃騎詩二首·有皇/〔魏晉〕陸雲

有皇大晉，時文憲章。
規天有光，矩地無疆。
神篤斯祜，本顯克昌。
載生之雋，實惟祈陽。
哲問宣猷，考茂其相。(一章)

於鑠祈陽，誕鍾天篤。
清輝龍見，玄猷淵嘿。
沈機響駭，幽神廣覿。
和以同人，歸物時育。
有大惡盈，謙以自牧。
思我懿范，萬民來服。(二章)

吳未喪師，天秩有庸。
淵哉若人，弱冠休風。
俯翼黃門，以德來忠。
端秀蕃後，正色儲宮。
徽音鑠穎，邈矣遐蹤。(三章)

皇維南終，舊邦匪歆。
委弁釋位，如龍之潛。
考槃窮谷，假樂豐林。
子雖藏器，鐘鼓有音。
惠風往敬，慶問來尋。(四章)

濟濟元公，相惟天子。
明明辟王，思隆多士。
帝曰欽哉，有命集止。
我咨四方，令問在爾。
以朕大賚，乃膺嘉祉。
聿來胥步，觀國之紀。(五章)

惟皇建極，緝熙清曜。
我有畯民，明德來照。
大觀在上，王假有廟。
顯允顧生，金聲玉振。
之子于升，利見大人。
龍輝絕迹，有肅清塵。(六章)

清塵既彰，朝虛好爵。
敬子侯度，慎徽百辟。
予聞有命，德禮不易。
嗟我懷人，瞻言永錫。
豐佑東法，惟子之績。(七章)

遵汶涉泗，言告同征。
勁風宵烈，湛露朝零。
雲垂藹下，泉冽清泠。
哀哉行人，感物傷情。
從子京邑，言觀厥成。
天保祚德，式谷以寧。(八章)

○ 贈顧驃騎詩二首·思文其一/〔魏晉〕陸雲

思文祁陽，祁陽克畯。
天錫純嘏，宣茲義問。
德音既烈，海外有奮。
既奮斯音，祗敬厥德。
昭治其家，覃及邦國。
永肇儀刑，俾民惟則。

○ 贈顧驃騎詩二首·思文其二

文王在上，太姒思齊。
魯侯克昌，亦賴令妻。
鑒神有顧，蘋蘩在斯。
祁陽載天，作之伉儷。

○ 贈顧驃騎詩二首·思文其三

在虞之胄，實惟有姚。
穎豔玉秀，華茂桃夭。
居顯祗明，在靈格幽。
清塵熠爍，淑心綢繆。
爰及祁陽，惟德之周。

○ 贈顧驃騎詩二首·思文其四

其德伊何，和貞虔告。
師民履素，言謀慮度。
鐘鼓思樂，靖端夙效。
考休攸嬪，來嫁于顧。

○ 贈顧驃騎詩二首·思文其五

羔羊執贄，玉帛有輝。
百兩集止，之子于歸。
宗姻風從，娣姪雲回。
祁陽顧之，煥其盈闈。

○ 贈顧驃騎詩二首·思文其六

既曰歸止，式揚好音。
言觀河洲，有集于林。
思樂葛藟，薄采其蕈。
疾彼攸遂，乃孚惠心。
惠心既孚，有恪中饋。
敦此眾斯，永錫嗣類。
載延窈窕，用和寤寐。
神之聽之，胤祚來爾。

○ 贈顧驃騎詩二首·思文其七/〔魏晉〕陸雲

昔周之隆，有任有姒。
內刑聖敬，外崇多士。
今我淑人，實亮君子。
亹亹翼翼，亦繼斯祉。
宜爾子孫，福祿盈止。

○ 贈鄱陽府君張仲膺詩/〔魏晉〕陸雲

神林何有，奇華妙實。
皇朝如何，窮文極質。
斌斌君子，升堂入室。
太上有曜，子誕其輝。
知機日難，子達其微。
入輔帷幄，出御千里。
滔滔江漢，南國之紀。(一章)

謁帝東堂，剖符南征。
天子命我，車服以榮。
何以潤之，德被蒼生。
何以濟之，威振群城。
卻愚以化，崇賢以仁。
鳳舒其翮，龍濯其鱗。
憶彼荒藪，莫敢不賓。
雖云舊邦，其命維新。(二章)

卞和南金，終始一色。
顯允君子，窮達一德。
弘仁厲道，物究其極。
古賢受爵，循牆虔恭。
今哲居貴，履盈如沖。
接新以化，愛舊以豐。
隆此嚶鳴，惇彼谷風。(三章)

忠至寵加，孝至榮集。
內崇南芬，外清名邑。
煒煒棠棣，京增其華。
猗猗桑梓，厥耀孔多。
被繡晝行，昔人攸羨。
階雲飛藻，孰與同粲。(四章)

人道伊何，難合易離。
會如升峻，別如順淇。
嗟我懷人，曷云其來。
貢言執手，涕既隕之。(五章)

○ 贈顧彥先其一/〔魏晉〕陸雲

玄黃挺秀，誕受至真。
行該其高，德備其新。
光瑩之偉，隋卞同珍。
騰都之駿，龍鳳合塵。

○ 贈顧彥先其二/〔魏晉〕陸雲

皇皇明哲，應期繼聲。
華暎殊域，實鎮天庭。
入輔出輔，乾乾靡寧。
夏發涼臺，我雨我暑。
冬違邦族，風霜是處。
嗟彼獨宿，誰與晤語。
飄颻艱辛，非禹孰舉。
言念君子，悵惟心楚。

○ 贈顧彥先其三/〔魏晉〕陸雲

悠悠山川，驍驍征遐。
陟升嶕嶢，降涉洪波。
言無不利，乘嶮而嘉。
人懷思慮，我保其和。

○ 贈顧彥先其四/〔魏晉〕陸雲

邂逅相遇，良願乃從。
不逢知己，誰濟予躬。
莫攀莫附，愧我高風。
時過年邁，晻冉桑榆。
晞光賴潤，亦在斯須。
假我夷塗，頓不忘驅。
泛予津川，桴不失浮。
無愛餘輝，遂暗東嵎。

○ 贈顧彥先其五/〔魏晉〕陸雲

幽幽東嵎，戀彼西歸。
瞻儀情感，聆音心悲。
之子于邁，夙夜京畿。
王事多難，仲焉徘徊。

○ 答顧秀才詩五章/〔魏晉〕陸雲

芒芒上玄，有物有則。
厥初造命，立我藝則。
爰茲族類，有覺先識。
斯文未喪，誕育明德。(一章)

允矣顧生，載靈之和。
沈根芳沼，濯秀蘭波。
淵翹戢穎，景茂凌華。
惟是德心，是用閑邪。(二章)

德心伊何，行歸于周。
希高仰峻，企遠懷悠。
匪願在明，靡倦斯幽。
凡我同朋，瞻言清休。(三章)

慎終于遠，俾民歸厚。
言若有行，及予攜手。
何以恤我，其仁孔有。
心之雲愛，隆敬其久。(四章)

既邁斯仁，亦迪茲文。
藻不雕朴，華不變淳。
有斐君子，如珪如璠。
仰欽德類，依懷惠詮。
式揚好問，邦家于宣。(五章)

○ 答大將軍祭酒顧令文寺/〔魏晉〕陸雲

惟林有鸞，惟淵有螭。
顯允明德，實邦之基。
先後陟恪，子配于茲。
遵彼玉堂，受言遘之。(一章)

中原有軌，世鮮克蹈。
先民有懷，子探其妙。
心猶水鑒，函景內照。
名若振炎，攄光外燿。(二章)

相彼水鑒，民胥攸臨。
矧曰明德，人誰弗欽。
寫我采頤，即爾澄心。
義隆自古，好邈在今。(三章)

大人有作，興雲自天。
之子于升，亦躍于淵。
景曳清霄，響發鳴弦。
義問弘集，淑風載鮮。(四章)

企予朔都，非子孰念。
豈無弱翰，才不克贍。
惠音聿來，瓊華玉豔。
無德不報，念辭惟忝。(五章)

○ 答吳王上將顧處微詩/〔魏晉〕陸雲

邈矣大昧，造化明明。
物以曲全，人以直生。
類聚百族，群分萬形。
員淵挺隋，方川吐瓊。(一章)

藹藹洪族，天祿攸蕃。
神綏厥本，道裕其源。
條有豐葉，波無輟瀾。
烈風時播，芳響世繁。(二章)

曰繁曰賾，載德于茲。
克文克敏，乃惠乃慈。
遵彼洪流，薄言詠之。
好是神契，聊與之期。(三章)

仁勇同宅，文武相紛。
王謂御事，誰撫上軍。
於時翻飛，虎嘯江汶。
式遏不虞，俾也無塵。(四章)

三代既遠，直道垂音。
非齒焉尚，非德孰欽。
贊仰自古，鮮曰在今。
匪唯形交，殷薦其心。(五章)

心以殷薦，分以道成。
祗服惠顧，疇此深情。
亦有芳訊，薄載其誠。
豈無春暉，茲焉可榮。(六章)

大道易聞，崇軌難襲。
孰云匪衍，咎吝尤集。
敢謝不佞，棲山自戢。
臨篇焉愧，德輶辭輯。(七章)

翩彼日月，逝猶駭電。
朝華未厭，夕風已扇。
詩亦有悲，無幾相見。
懷德嘆心，于焉東眷。(八章)

平津晚貢，貢公後徽。
陟彼玉階，黃髮來升。
靈卉三秀，芳草秋興。
唯頤清神，福祿是膺。(九章)

○ 贈顧尚書詩/〔魏晉〕陸雲

五岳降神，四瀆炳靈。
兩儀鈞陶，參和大成。
兆光人倫，誕育至英。
於顯尚書，實惟我兄。
行成世則，才為時生。
體道既弘，大德允明。
厥弘伊何，靡曠不遵。
厥明伊何，靡妙不研。
無索炤灼，有求幽玄。
細微不錯，毫荒以陳。
積簣為山，納流成淵。
扶翹布華，養物作春。
所肅以禮，所潤以仁。
宣質拔行，曜文八采。
堅不可鑽，清如凝水。
方迹迎朖，蹈齊闕里。
晞聖而惟，亦顧之子。
彼棄芝英，玩此蘭茝。
異世同芳，其馥不已。
有蘭既馥，我風載清。
能芬南岳，運芳北征。
子有其德，人求其馨。
逝此陋巷，薰彼紫庭。
厥音不已，鼓鐘有聲。
聞天之聰，譬之鵠鳴。
天聰既招，我實惟彰。
乘風之鳳，眷言朝陽。
披雲藻繡，來此舊鄉。
謙光自抑，厥輝愈揚。
麗容魋翕，孔好已張。
既照平林，具我華英。
華英已曜，餘光難延。
會淺別速，哀以紹欣。
追曠同少，暫和笑言。
殊音合奏，曲異響連。
絕我歡條，統我思因。
根分來在，愛感往思。
我非形景，有處有游。
載離載會，且歡且憂。
感彼遠曠，吝此延娛。
樂奏聲哀，言發涕流。
唯願我子，德與福俱。
亦天之佑，亦我之私。

○ 答兄平原詩/〔魏晉〕陸雲

伊我世族，太極降精。
昔在上代，軒虞篤生。
厥生伊何，流祚萬齡。
南岳有神，乃降厥靈。
誕鍾祖考，徹茲神明。
運步玉衡，仰和太清。
賓御四門，旁穆紫庭。
紫庭既穆，威聲爰振。
厥振伊何，播化殊鄰。
清風攸被，率土歸仁。
彤弧所彎，萬里無塵。
功昭王府，帝庸厥勳。
黃鉞授征，錫命頻繁。
闞如虓虎，肅茲三軍。
光若辰跱，亮彼公門。
仍世上司，芳流慶雲。
純和所產，爰育仁昆。
誕豐岐嶷，實昭令聞。
令聞伊何，休音允臧。
先公克構，乃崇斯堂。
耀穎上京，發迹扶桑。
戎車出征，時惟鷹揚。
膺揚既昭，勳庸克邁。
天子命我，鎮弼于外。
代作擀城，以表南裔。
降災匪蠲，景命顛沛。
惟我賢昆，天姿秀生。
含奇播越，明德惟馨。
太陽散氣，乃稟厥和。
山川垂度，爰則厥遐。
厥遐伊何，惟光惟大。
惟大伊何，如岱如渭。
恢此廣淵，廓彼洪懿。
弘道惇德，淵哉為器。
統我先基，弱冠慷慨。
將弘祖業，實崇奕世。
咨予頑曚，蕞爾弱才。
沈耀玄渚，挹庇雲淇。
陶化靡移，固陋于茲。
瞻仰洪范，實忝先基。
巍巍先基，重規累構。
赫赫重光，遐風激鶩。
昔我先公，爰造斯猷。
今我六蔽，匪崇克扶。
悠悠大道，載邈載遐。
洋洋淵源，如海如河。
昔我先公，斯綱斯紀。
今我末嗣，乃傾乃圮。
世業之頹，自予小子。
仰愧靈丘，銜憂沒齒。
憂懷惟何，顧景惟塵。
峨峨高蹤，眇眇貿辰。
明德繼體，莫非哲人。
今我頑鄙，規范靡遵。
仍世載德，荒之予身。
莫峻匪岳，有俊斯登。
莫高匪雲，有翼斯凌。
矧我成基，匪克階升。
玄黃長坂，載寐載興。
豈敢憚行，哀此負乘。
芒芒高山，自予頹之。
濟濟德義，匪我懷之。
終銜永負，于其愧而。
昔予言曠，泛舟東川。
銜憂告辭，揮淚海濱。
羲陽趣駕，炎華電征。
自我不見，邈哉八齡。
悠思回望，寤言通靈。
昔我往矣，辰在東嵎。
今我于茲，日薄桑榆。
銜艱遘愍，困瘁殷憂。
哀矣我世，匪蒙靈休。
開元迄茲，天迭興微。
震風隱駭，海水群飛。
王旅南征，闡耀靈威。
予昆乃播，爰集朔土。
載離永久，其毒太苦。
上帝休命，駕言其歸。
多我遘愍，振蕩朔垂。
羈系殊俗，初願用違。
嚴駕東征，肅邁林野。
夕秣乘馬，朝整僕旅。
矯矯乘馬，載驅載馳。
漫漫長路，或降或階。
晨風夙零，朝不皇饑。
傾景儵墜，夕不存罷。
雖有豐草，匪釋奔駟。
雖有重陰，匪遑假寐。
煢煢僕夫，悠悠遄征。
經彼喬木，有鳥嚶嗚。
微物識儕，矧伊有情。
樂茲棠棣，實歡友生。
既至既覲，滯思曠年。
年在曠紀，覲未浹辰。
恨其永懷，憂心孔艱。
天地永久，命也難長。
生民忽霍，曷云其常。
我之既存，靡績靡紀。
乾坤難并，寂焉其已。
生若電激，沒若川征。
存愧松柏，逝慚生靈。
匪吝性命，實悼徒生。
苟克析薪，豈憚冥冥。
瞻企皇極，徼福上天。
冀我友生，要期永年。
昔我先公，邦國攸興。
今我家道，綿綿莫承。
昔我昆弟，如鸞如龍。
今我友生，凋俊墜雄。
家哲永徂，世業長終。
華堂傾構，廣宅頹墉。
高門降衡，修庭樹蓬。
感物悲懷，愴矣其傷。
惇仁泛愛，錫予好音。
晞光懷寶，煥若南金。
披華玩藻，曄若翰林。
詠彼清聲，被之瑟琴。
味此殊響，慰之予心。
弘懿忘鄙，命之反覆。
敢投挑李，以報寶玉。
冀憑光益，編諸末錄。

○ 贈鄭曼季詩四首·谷風/〔魏晉〕陸雲

習習谷風，扇此暮春。
玄澤墜潤，靈華煙熅。
高山熾景，喬木興繁。
蘭波清涌，芳滸增源。
感物興想，念我懷人。(一章)

習習谷風，載穆其音。
流芳鼓物，清塵拂林。
霖雨嘉播，有渰淒陰。
歸鴻逝矣，玄鳥來吟。
嗟我懷人，其居樂潛。
明發有想，如結予心。(二章)

習習谷風，以溫以涼。
玄黃交泰，品物含章。
潛介淵躍，飛鳥雲翔。
嗟我懷人，在津之梁。
明發有思，凌波褰裳。(三章)

習習谷風，有集惟喬。
嗟我懷人，於焉逍遙。
鸞棲高岡，耳想雲韶。
拊翼墜夕，和鳴興朝。
我之思之，言懷其休。(四章)

習習谷風，其音孔嘉。
所謂伊人，在谷之阿。
虎質山嘯，龍輝淵播。
維南有箕，匪休其和。
有捄天畢，戢爾滂沱。
懿厥河漢，耽彼大華。
明發有懷，我勞如何。(五章)

○ 贈鄭曼季詩四首·鳴鶴/〔魏晉〕陸雲

鳴鶴在陰，戢其左翼。
肅雍和鳴，在川之域。
假樂君子，祚爾明德。
思樂重虛，歸于其極。
嗟我懷人，惟馨黍稷。(一章)

鳴鶴在陰，其鳴喈喈。
垂翼蘭沼，濯清芳池。
假樂君子，其茂猗猗。
底之瑰寶，有粲瓊環。
乃振褧裳，襲爾好衣。
嗟我懷人，啓襟以晞。(二章)

鳴鶴在陰，其儀藹藹。
謂天蓋高，和音于邁。
假樂君子，篤膺俊乂。
穆風潛烈，興雲戢薈。
德茂當年，時愆嘉會。
安德鞶藻，改爾縞帶。
嗟我懷人，心焉慷愾。(三章)

鳴鶴在陰，載好其聲。
漸陸儀羽，遵渚回涇。
假樂君子，祚之篤生。
德耀有穆，如瑤如瓊。
視流濯髮，滅景遺纓。
安得風雲，雨爾北冥。
嗟我懷人，惟用傷情。(四章)

○ 贈鄭曼季詩四首·南衡/〔魏晉〕陸雲

南衡惟岳，峻極昊蒼。
瞻彼江湘，惟水泱泱。
清和有合，俊乂以藏。
天保定爾，茂以瓊光。
景秀濛汜，穎逸扶桑。
我之懷矣，休音峻揚。(一章)

穆穆休音，有來肅雍。
沈波涌奧，淵芳馥風。
傃虛養恬，照日遺蹤。
考槃遵渚，思樂潛龍。
我之懷矣，寘爾華宮。(二章)

和璧在山，荊林玉潤。
之子于潛，清輝遠振。
克稱輶德，作寶有晉。
和聲在林，羽儀未變。
我之懷矣，有客來信。(三章)

風雲有作，應通山淵。
清琴啓彈，宮商乘弦。
類族知感，有命自天。
夷叔希世，猶謂比肩。
矧我與子，姤會斯年。
我之懷居，其好纏綿。(四章)

古人有言，詩以宣心。
我之懷矣，在彼北林。
北林何有，於煥斯文。
瓊瑰非寶，尺牘成珍。
豐華非妙，得意惟神。
河魴登俎，遭逢清川。(五章)

○ 贈鄭曼季詩四首·高岡/〔魏晉〕陸雲

瞻彼高岡，有猗其桐。
允也君子，實寶南江。
員規啓裕，沈矩履方。
泳此明流，清瀾川通。
陟彼衡林，味其回芳。(一章)

馥矣回芳，綢繆中原。
祁祁庶類，薄采其芬。
棲遲泌丘，容與衡門。
聲播東汜，響溢南雲。(二章)

穆穆閶闔，南端啓籥。
庶明以庸，帝聽式闕。
有鳳于潛，在林棲翮。
非予之祚，孰與好爵。(三章)

幽居玩物，顧景自頤。
發憤潛帷，彷佛有思。
予美亡此，終然肯來。
企予與言，惟用作詩。(四章)

○ 答孫顯世詩/〔魏晉〕陸雲

邈矣上祖，垂休萬葉。
廣問弘被，崇軌峻躡。
高山克荒，大川利涉。
繁茲惟祜，風連雲接。(一章)

大人有作，二后利見。
九功敷奏，七德殷薦。
鼎實重飪，芳烈再扇。
奕葉弘道，天祿來宴。(二章)

道弘振古，祚來替今。
如彼在川，亦有浮沈。
大韶既系，響比我音。
豈曰荒止，塗弗克尋。(三章)

昌風改物，豈水易瀾。
百川總紀，四海合源。
在彼焉取，聿來莫觀。
曾是褊心，敢忘丘園。(四章)

員暉偏照，玄澤謬盈。
發彼承華，頓此增城。
託景靈雲，倦游戶庭。
匪曰能之，實忝長嬰。(五章)

煥矣金虎，襲我皇猷。
孰云匪吝，仰愧蒼流。
往蹇來反，弭迹一丘。
孌彼東朝，言即爾謀。(六章)

振振孫子，洪族之紀。
志擬龍潛，德配麟趾。
弘義朖節，克明峻軌。
遵彼中皋，於穆不已。(七章)

於穆不已，大都是階。
之子于命，人應如頹。
厚德時邁，協風允諧。
惠此海湄，俾也可懷。(八章)

乃眷丘林，樂哉河曲。
解紱投簪，披褐懷玉。
遺情春臺，託蔭寒木。
言念伊人，溫其在谷。(九章)

道俟人行，辭以義輯。
和容過表，余未云執。
惠音高播，清風駿集。
懷德形撫，臨篇景立。(十章)

○ 失題/〔魏晉〕陸雲

悠悠縣象，昭回太素。
清濁迭興，升降啓度。
遺和既爽，季春告暮。
朱明來思，青陽受煦。(一章)

日征月盈，天道變通。
太初陶物，造化為功。
四月惟夏，南征觀方。
凱風有集，飄颻南窗。
思樂萬物，觀異知同。(二章)

有渰萋萋，甘雨未播。
黍稷方華，中田多稼。
庭槐振藻，園桃阿那。
薄言觀物，在堂知化。(三章)

蓬戶惟情，玩物一室。
明發有懷，念昔先哲。
通夢幽人，彷佛遺烈。
清暉在天，孰與永日。(四章)

乃啓遺籍，思予大觀。
幽居傲物，顧景怡顏。
況惟解舞，衡門重關。
思媚古人，有懷良盤。
沈曦含輝，芳烈如蘭。(五章)

厥初生民，有物有類。
自古有稱，大寶以位。
征徒式好，俊奔攸遂。
啓予有聞，誨爾達貴。(六章)

達貴伊何，天爵無榮。
渾淪大昧，混其濁清。
毁方遁象，遺頑履貞。
道實藏器，景以昭形。(七章)

芒芒陋世，奚兢奚錯。
牧彼紛華，委之冲漠。
漂志垂天，矯心馮閣。
通好莊聃，儀刑有作。
安得達人，顧予命薄。(八章)

○ 失題/〔魏晉〕陸雲

思樂芳林，言采其菊。
衡薄遵塗，中原有菽。
登彼修巒，在林寤宿。
彷佛佳人，清顏如玉。(一章)

予美亡此，誰為適道。
容與俟之，玄髮方皓。
躑躅山阿，玩此芳草。
願餐其穎，庶以遺老。(二章)

亹亹嘉時，飄忽棄予。
有瞻逝深，永嘆潛滸。
登願扶桑，抑結飛晷。
伊人匪存，遺芳孰與。(三章)

精氣為物，或降或升。
徂落攸往，神奇有登。
死生為徒，存亡曷勝。
謂予不信，遺籍有徵。(四章)

閑居外物，靜言樂幽。
繩樞增結，甕牖綢繆。
和神當春，清節為秋。
天地則爾，戶庭已悠。(五章)

嗟我懷人，悠悠其潛。
念昔先烈，有懷所欽。
駭情玩世，當允南金。
瓊輝邈矣，誰適為心。
明發興言，慷慨芳林。(六章)

○ 失題/〔魏晉〕陸雲

美哉良友，稟德坤靈。
明照遠鑒，幽微妍精。
超迹皇英，質如瑤瓊。
贈我翰林，示我丹誠。
道同契合，體異心并。
自頃西徂，合于五樓。
遲想歡嬿，觀我良疇。
亦既至止，願言莫由。
室邇入鬲，中情則憂。
抱恨東游，神往形留。
何以合志，寄之此詩。
何以寫思，記之斯辭。
我心愛矣，歌以贈之。
無秘爾音，不我是貽。

○ 失題/〔魏晉〕陸雲

有美一人，芳問芬葩。
嗟我欽羨，夢想光華。
亦既至止，上下欣嘉。
德馥秋蘭，容茂春羅。
淑似令娣，惟予陋何。
雖有良友，朽木難加。
愛樂朋規，贈以斯歌。
皆能載之，其美孔多。
嗟痛薄祜，并罹哀苦。
堂構既崩，過庭莫睹。
我悴西鄰，子沈東土。
契闊艱辛，誰與晤語。
身滯情往，神游影處。
發夢宵寐，以慰延佇。

○ 芙蓉詩其一/〔魏晉〕陸雲

盈盈荷上露，灼灼如明珠。

○ 芙蓉詩其二/〔魏晉〕陸雲

寢共織成被，絮以同攻綿。

○ 芙蓉詩其三/〔魏晉〕陸雲

夏摇比翼扇。冬坐比肩毡。

○ 芙蓉詩其四/〔魏晉〕陸雲

衣用雙絹，寢無絳幬。

○ 詩/〔魏晉〕陸雲

逍遙近南畔。長嘯作悲嘆。

○ 雜詩二首其一/〔魏晉〕陸冲

命駕遵長途，綿邈途難尋。
我行一何艱，山川阻且深。
洿澤無夷軌，重巒有層陰。
零雨淹中路，玄雲蔽高岑。
俯悼孤行獸，仰歎偏翔禽。
空谷回悲響，流風漂哀音。
羈旅淹留久，悵望愁我心。

○ 雜詩二首其二/〔魏晉〕陸冲

肆觀野原外，放心希太和。
景岳造天漢，豐林冒重阿。
清芬乘風散，豔藻映淥波。

○ 贈范曄詩/〔魏晉〕陸凱

折花逢驛使，寄與隴頭人。
江南無所有，聊贈一枝春。

○ 詩/〔魏晉〕陸彥聲

相思心既勞，相望脰亦悁。

○ 于承明作與弟士龍詩/〔魏晉〕陸機

牽世嬰時網，駕言遠徂征。
飲餞豈異族，親戚弟與兄。
婉孌居人思，紆鬱游子情。
明發遺安寐，晤言涕交纓。
分途長林側，揮袂萬始亭。
佇眄要遐景，傾耳玩餘聲。
南歸憩永安，北邁頓承明。
永安有昨軌，承明子棄予。
俯仰悲林薄，慷慨含辛楚。
懷往歡絕端，悼來憂成緒。
感別慘舒翮，思歸樂遵渚。

○ 日出東南隅行/〔魏晉〕陸機

扶桑升朝暉，照此高臺端。
高臺多妖麗，濬房出清顏。
淑貌耀皎日，惠心清且閑。
美目揚玉澤，蛾眉象翠翰。
鮮膚一何潤，秀色若可餐。
窈窕多容儀，婉媚巧笑言。
暮春春服成，粲粲綺與紈。
金雀垂藻翹，瓊佩結瑤璠。
方駕揚清塵，濯足洛水瀾。
藹藹風雲會，佳人一何繁。
南崖充羅幕，北渚盈軿軒。
清川含藻景，高岸被華丹。
馥馥芳袖揮，泠泠纖指彈。
悲歌吐清響，雅舞播幽蘭。
丹唇含九秋，妍迹陵七盤。
赴曲迅驚鴻，蹈節如集鸞。
綺態隨顏變，沈姿無定源。
俯仰紛阿那，顧步咸可歡。
遺芳結飛飆，浮景映清湍。
冶容不足詠，春游良可嘆。

○ 挽歌詩三首其一/〔魏晉〕陸機

卜擇考休貞，嘉命咸在茲。
夙駕警徒御，結轡頓重基。
龍㡛被廣柳，前驅矯輕旗。
殯宮何嘈嘈，哀響沸中闈。
中闈且勿歡，聽我薤露詩。
死生各異倫，祖載當有時。
舍爵兩楹位，啓殯進靈轜。
飲餞觴莫舉，出宿歸無期。
帷衽曠遺影，棟宇與子辭。
周親咸奔湊，友朋自遠來。
翼翼飛輕軒，駸駸策素騏。
按轡遵長薄，送子長夜臺。
呼子子不聞，泣子子不知。
嘆息重櫬側，念我疇昔時。
三秋猶足收，萬世安可思。
殉沒身易亡，救子非所能。
含言言哽咽，揮涕涕流離。

○ 挽歌詩三首其二/〔魏晉〕陸機

流離親友思，惆悵神不泰。
素驂佇轜軒，玄駟騖飛蓋。
哀鳴興殯宮，回遲悲野外。
魂輿寂無響，但見冠與帶。
備物象平生，長旌誰為旆。
悲風徽行軌，傾雲結流靄。
振策指靈丘，駕言從此逝。

○ 挽歌詩三首其三/〔魏晉〕陸機

重阜何崔嵬，玄廬竄其間。
磅礴立四極，穹隆放蒼天。
側聽陰溝涌，臥觀天井懸。
壙宵何寥廓，大暮安可晨。
人往有返歲，我行無歸年。
昔居四民宅，今託萬鬼鄰。
昔為七尺軀，今成灰與塵。
金玉素所佩，鴻毛今不振。
豐肌饗螻蟻，妍姿永夷泯。
壽堂延魑魅，虛無自相賓。
螻蟻爾何怨，魑魅我何親。
拊心痛荼毒，永嘆莫為陳。

○ 庶人挽歌辭/〔魏晉〕陸機

死生各異方，昭非神色襲。
貴賤禮有差，外相盛已集。
魂衣何盈盈，旟旐何習習。
父母拊棺號，兄弟扶筵泣。
靈轜動轇轕，龍首矯崔嵬。
挽歌挾轂唱，嘈嘈一何悲。
浮雲中容與，飄風不能回。
淵魚仰失梁，征鳥俯墜飛。
念彼平生時，延賓陟此幃。
賓階有鄰迹，我降無登輝。

○ 庶人挽歌辭/〔魏晉〕陸機

陶犬不知吠，瓦雞焉能鳴。
安寢重丘下，仰聞板築聲。(一作「時聞板築聲」)
埏埴為塗車，束薪作芻靈。

○ 王侯挽歌辭/〔魏晉〕陸機

孤魂雖有識，冥漠難為符。
操心玄芒內，注血貽鬼區。

○ 挽歌辭其一/〔魏晉〕陸機

在昔良可悲，魂往一何慼。
念我平生時，人道多拘役。
五常侵軌儀，夕氣牽徽纆。
情和乏良聘，枝駢或鴆毒。

○ 長歌行/〔魏晉〕陸機

逝矣經天日，悲哉帶地川。
寸陰無停晷，尺波豈徒旋。
年往迅勁矢，時來亮急弦。
遠期鮮克及，盈數固希全。
容華夙夜零，體澤坐自捐。
茲物苟難停，吾壽安得延。
俯仰逝將過，倏忽幾何間。
慷慨亦焉訴，天道良自然。
但恨功名薄，竹帛無所宣。
迨及歲未暮，長歌乘我閑。

○ 君子行/〔魏晉〕陸機

天道夷且簡，人道險而難。
休咎相乘躡，翻覆若波瀾。
去疾苦不遠，疑似實生患。
近火固宜熱，履冰豈惡寒。
掇蜂滅天道，拾塵惑孔顏。
逐臣尚何有，棄友焉足嘆。
福鍾恆有兆，禍集非無端。
天損未易辭，人益猶可歡。
朗鑒豈遠假，取之在傾冠。
近情苦自信，君子防未然。

○ 從軍行/〔魏晉〕陸機

苦哉遠征人，飄飄窮四遐。
南陟五嶺巔，北戍長城阿。
深谷邈無底，崇山鬱嵯峨。
奮臂攀喬木，振迹涉流沙。
隆暑固已慘，涼風嚴且苛。
夏條集鮮藻，寒冰結衝波。
胡馬如雲屯，越旗亦星羅。
飛鋒無絕影，鳴鏑自相和。
朝食不免胄，夕息常負戈。
苦哉遠征人，撫心悲如何。

○ 豫章行/〔魏晉〕陸機

汎舟清川渚，遙望高山陰。
川陸殊塗軌，懿親將遠尋。
三荊歡同株，四鳥悲異林。
樂會良自古，悼別豈獨今。
寄世將幾何，日昃無停陰。
前路既已多，後塗隨年侵。
促促薄暮景，亹亹鮮克禁。
曷為復以茲，曾是懷苦心。
遠節嬰物淺，近情能不深。
行矣保嘉福，景絕繼以音。

○ 長安有狹邪行/〔魏晉〕陸機

伊洛有歧路，歧路交朱輪。
輕蓋承華景，騰步躡飛塵。
鳴玉豈朴儒，憑軾皆俊民。
烈心厲勁秋，麗服鮮芳春。
余本倦游客，豪彥多舊親。
傾蓋承芳訊，欲鳴當及晨。
守一不足矜，歧路良可遵。
規行無曠迹，矩步豈逮人。
投足緒已爾，四時不必循。
將遂殊塗軌，要子同歸津。

○ 塘上行/〔魏晉〕陸機

江蘺生幽渚，微芳不足宣。
被蒙風雨會，移居華池邊。
發藻玉臺下，垂影滄浪淵。
霑潤既已渥，結根奧且堅。
四節逝不處，繁華難久鮮。
淑氣與時殞，餘芳隨風捐。
天道有遷易，人理無常全。
男歡智傾愚，女愛衰避妍。
不惜微軀退，但懼蒼蠅前。
願君廣末光，照妾薄暮年。

○ 折揚柳行/〔魏晉〕陸機

邈矣垂天景，壯哉奮地雷。
豐隆豈久響，華光但西隤。
日落似有竟，時逝恆若催。
仰悲朗月運，坐觀璇蓋回。
盛門無再入，衰房莫苦開。
人生固已短，出處鮮為諧。
慷慨惟昔人，興此千載懷。
升龍悲絕處，葛藟變條枚。
寤寐豈虛嘆，曾是感與摧。
弭意無足歡，願言有餘哀。

○ 飲馬長城窟行/〔魏晉〕陸機

驅馬陟陰山，山高馬不前。
往問陰山候，勁虜在燕然。
戎車無停軌，旌旆屢徂遷。
仰憑積雪巖，俯涉堅冰川。
冬來秋未反，去家邈以綿。
獫狁亮未夷，征人豈徒旋。
末德爭先鳴，凶器無兩全。
師克薄賞行，軍沒微軀捐。
將遵甘陳迹，收功單于旃。
振旅勞歸士，受爵藁街傳。

○ 棹歌行/〔魏晉〕陸機

遲遲暮春日，天氣柔且嘉。
元吉降初巳，濯穢游黃河。
龍舟浮鷁首，羽旗垂藻葩。
乘風宣飛景，逍遙戲中波。
名謳激清唱，榜人縱棹歌。
投綸沈洪川，飛繳入紫霞。

○ 太山吟/〔魏晉〕陸機

太山一何高，迢迢造天庭。
峻極周已遠，曾雲鬱冥冥。
梁甫亦有館，蒿里亦有亭。
幽塗延萬鬼，神房集百靈。
長吟太山側，慷慨激楚聲。

○ 梁甫吟/〔魏晉〕陸機

玉衡既已驂，羲和若飛凌。
四運循環轉，寒暑自相承。
冉冉年時暮，迢迢天路徵。
招搖東北指，大火西南升。
悲風無絕響，玄雲互相仍。
豐冰憑川結，零露彌天凝。
年命時相逝，慶雲鮮克乘。
履信多愆期，思順焉足憑。
慷慨臨川響，非此孰為興。
哀吟梁甫巔，慷慨獨拊膺。

○ 東武吟行/〔魏晉〕陸機

投迹短世間，高步長生闈。
濯發冒雲冠，浣身被羽衣。
饑從韓眾餐，寒就佚女棲。

○ 班婕妤/〔魏晉〕陸機

婕妤去辭寵，淹留終不見。
寄情在玉階，託意惟團扇。
春苔暗階除，秋草蕪高殿。
黃昏履綦絕，愁來空雨面。

○ 駕言出北闕行/〔魏晉〕陸機

駕言出北闕，躑躅遵山陵。
長松何鬱鬱，丘墓互相承。
念昔徂歿子，悠悠不可勝。
安寢重冥廬，天壤莫能興。
人生何所促，忽如朝露凝。
辛苦百年間，戚戚如履冰。
仁智亦何補，遷化有明徵。
求仙鮮克仙，太虛不可凌。
良會罄美服，對酒宴同聲。

○ 君子有所思行/〔魏晉〕陸機

命駕登北山，延佇望城郭。
廛里一何盛，街巷紛漠漠。
甲第崇高闥，洞房結阿閣。
曲池何湛湛，清川帶華薄。
邃宇列綺窗，蘭室接羅幕。
淑貌色斯升，哀音承顏作。
人生誠行邁，容華隨年落。
善哉膏粱士，營生奧且博。
宴安消靈根，酖毒不可恪。
無以肉食資，取笑葵與藿。

○ 悲哉行/〔魏晉〕陸機

游客芳春林，春芳傷客心。
和風飛清響，鮮雲垂薄陰。
蕙草饒淑氣，時鳥多好音。
翩翩鳴鳩羽，喈喈倉庚吟。
幽蘭盈通谷，長秀被高岑。
女蘿亦有託，蔓葛亦有尋。
傷哉客游士，憂思一何深。
目感隨氣草，耳悲詠時禽。
寤寐多遠念，緬然若飛沈。
願託歸風響，寄言遺所欽。

○ 齊謳行/〔魏晉〕陸機

營丘負海曲，沃野爽且平。
洪川控河濟，崇山入高冥。
東被姑尤側，南界聊攝城。
海物錯萬類，陸產尚千名。
孟諸吞楚夢，百二侔秦京。
惟師恢東表，桓後定周傾。
天道有迭代，人道無久盈。
鄙哉牛山嘆，未及至人情。
爽鳩苟已徂，吾子安得停。
行行將復去，長存非所營。

○ 吳趨行/〔魏晉〕陸機

楚妃且勿嘆，齊娥且莫謳。
四坐并清聽，聽我歌吳趨。
吳趨自有始，請從閶門起。
閶門何峨峨，飛閣跨通波。
重欒承游極，回軒啓曲阿。
藹藹慶雲被，泠泠鮮風過。
山澤多藏育，土風清且嘉。
泰伯導仁風，仲雍揚其波。
穆穆延陵子，灼灼光諸華。
王迹隤陽九，帝功興四遐。
大皇自富春，矯手頓世羅。
邦彥應運興，粲若春林葩。
屬城咸有士，吳邑最為多。
八族未足侈，四姓實名家。
文德熙淳懿，武功侔山河。
禮讓何濟濟，流化自滂沱。
淑美難窮紀，商榷為此歌。

○ 前緩聲歌/〔魏晉〕陸機

游仙聚靈族，高會層城阿。
長風萬里舉，慶雲鬱嵯峨。
宓妃興洛浦，王韓起太華。
北徵瑤臺女，南要湘川娥。
肅肅霄駕動，翩翩翠蓋羅。
羽旗棲瓊鸞，玉衡吐鳴和。
太容揮高弦，洪崖發清歌。
獻酬既已周，輕舉乘紫霞。
揔轡扶桑枝，濯足暘谷波。
清輝溢天門，垂慶惠皇家。

○ 贈馮文羆詩/〔魏晉〕陸機

昔與二三子，游息承華南。
拊翼同枝條，翻飛各異尋。
苟無凌風翮，徘徊守故林。
慷慨誰為感，願言懷所欽。
發軫清洛汭，驅馬大河陰。
佇立望朔塗，悠悠迥且深。
分索古所悲，志士多苦心。
悲情臨川結，苦言隨風吟。
愧無雜佩贈，良訊代兼金。
夫子茂遠猷，款誠寄惠音。

○ 於承明作與弟士龍詩/〔魏晉〕陸機

行矣怨路長，惄焉傷別促。
指途悲有餘，臨觴歡不足。
我若西流水，子為東峙岳。
慷慨逝言感，徘徊居情育。
安得攜手俱，契闊成騑服。

○ 贈尚書郎顧彥先詩二首其一/〔魏晉〕陸機

大火貞朱光，積陽熙自南。
望舒離金虎，屏翳吐重陰。
淒風迕時序，苦雨遂成霖。
朝游忘輕羽，夕息憶重衾。
感物百憂生，纏綿自相尋。
與子隔蕭牆，蕭牆阻且深。
形影曠不接，所託聲與音。
音聲日夜闊，何用慰吾心。

○ 贈尚書郎顧彥先詩二首其二/〔魏晉〕陸機

朝游游層城，夕息旋直廬。
迅雷中霄激，驚電光夜舒。
玄雲拖朱閣，振風薄綺疏。
豐注溢修霤，潢潦浸階除。
停陰結不解，通衢化為渠。
沈稼湮梁潁，流民溯荊徐。
眷言懷桑梓，無乃將為魚。

○ 贈顧交趾公真詩/〔魏晉〕陸機

顧侯體明德，清風肅已邁。
發迹翼藩后，改授撫南裔。
伐鼓五嶺表，揚旌萬里外。
遠績不辭小，立德不在大。
高山安足凌，巨海猶縈帶。
惆悵瞻飛駕，引領望歸旆。

○ 答張士然詩/〔魏晉〕陸機

潔身躋秘閣，秘閣峻且玄。
終朝理文案，薄暮不遑眠。
駕言巡明祀，致敬在祈年。
逍遙春王圃，躑躅千畝田。
回渠繞曲陌，通波扶直阡。
嘉穀垂重穎，芳樹發華顛。
余固水鄉士，總轡臨清淵。
戚戚多遠念，行行遂成篇。

○ 贈從兄車騎詩/〔魏晉〕陸機

孤獸思故藪，離鳥悲舊林。
翩翩游宦子，辛苦誰為心。
髣髴谷水陽，婉孌崑山陰。
營魄懷茲土，精爽若飛沈。
寤寐靡安豫，願言思所欽。
感彼歸途艱，使我怨慕深。
安得忘歸草，言樹背與襟。
斯言豈虛作，思鳥有悲音。

○ 為顧彥先贈婦詩二首其一/〔魏晉〕陸機

辭家遠行游，悠悠三千里。
京洛多風塵，素衣化為緇。
循身悼憂苦，感念同懷子。
隆思亂心曲，沈歡滯不起。
歡沈難克興，心亂誰為理。
願假歸鴻翼，翻飛浙江汜。

○ 為顧彥先贈婦詩二首其二/〔魏晉〕陸機

東南有思婦，長嘆充幽闥。
借問嘆何為，佳人渺天末。
游宦久不歸，山川修且闊。
形影參商乖，音息曠不達。
離合非有常，譬彼弦與筈。
願保金石軀，慰妾長飢渴。

○ 為陸思遠婦作詩/〔魏晉〕陸機

二合兆嘉偶，女子禮有行。
潔己入德門，終遠母與兄。
如何耽時寵，游宦忘歸寧。
雖為三載婦，顧景愧虛名。
歲暮饒悲風，洞房涼且清。
拊枕循薄質，非君誰見榮。
離君多悲心，寤寐勞人情。
敢忘桃李陋，側想瑤與瓊。

○ 為周夫人贈車騎詩/〔魏晉〕陸機

碎碎織細練，為君作𦆷繻。
君行豈有顧，憶君是妾夫。
昔者得君書，聞君在高平。
今時得君書，聞君在京城。
京城華麗所，璀璨多異人。
男兒多遠志，豈知妾念君。
昔者與君別，歲律薄將暮。
日月一何速，素秋墜湛露。
湛露何冉冉，思君隨歲晚。
對食不能餐，臨觴不能飯。

○ 祖道畢雍孫劉邊仲潘正叔詩/〔魏晉〕陸機

皇儲延髦俊，多士出幽遐。
過蒙時來運，與子游承華。
執笏崇賢內，振纓層城阿。
畢劉贊文武，潘生蒞邦家。
感別懷遠人，願言嘆以嗟。

○ 赴太子洗馬時作詩/〔魏晉〕陸機

希世無高符，營道無烈心。
靖端肅有命，假楫越江潭。
親友贈予邁，揮淚廣川陰。
撫膺解攜手，永嘆結遺音。
無迹有所匿，寂寞聲必沈。
肆目眇不及，緬然若雙潛。
南望泣玄渚，北邁涉長林。
谷風拂修薄，油雲翳高岑。
亹亹孤獸騁，嚶嚶思鳥吟。
感物戀堂室，離思一何深。
佇立慨我嘆，寤寐涕盈衿。
惜無懷歸志，辛苦誰為心。

○ 赴洛道中作詩二首其一/〔魏晉〕陸機

總轡登長路，嗚咽辭密親。
借問子何之，世網嬰我身。
永嘆遵北渚，遺思結南津。
行行遂已遠，野途曠無人。
山澤紛紆餘，林薄杳阡眠。
虎嘯深谷底，雞鳴高樹巔。
哀風中夜流，孤獸更我前。
悲情觸物感，沈思鬱纏綿。
佇立望故鄉，顧影淒自憐。

○ 赴洛道中作詩二首其二/〔魏晉〕陸機

遠游越山川，山川修且廣。
振策陟崇丘，安轡遵平莽。
夕息抱影寐，朝徂銜思往。
頓轡倚高巖，側聽悲風響。
清露墜素輝，明月一何朗。
撫枕不能寐，振衣獨長想。

○ 東宮作詩/〔魏晉〕陸機

羈旅遠游宦，託身承華側。
撫劍遵銅輦，振纓盡祗肅。
歲月一何易，寒暑忽已革。
載離多悲心，感物情淒惻。
慷慨遺安豫，永嘆廢寢食。
思樂樂難誘，曰歸歸未克。
憂苦欲何為，纏綿胸與臆。
仰瞻凌霄鳥，羨爾歸飛翼。

○ 吳王郎中時從梁陳作詩/〔魏晉〕陸機

在昔蒙嘉運，矯迹入崇賢。
假翼鳴鳳條，濯足升龍淵。
玄冕無醜士，冶服使我妍。
輕劍拂鞶厲，長纓麗且鮮。
誰謂伏事淺，契闊逾三年。
薄言肅後命，改服就藩臣。
夙駕尋清軌，遠游越梁陳。
感物多遠念，慷慨懷古人。

○ 擬行行重行行詩/〔魏晉〕陸機

悠悠行邁遠，戚戚憂思深。
此思亦何思，思君徽與音。
音徽日夜離，緬邈若飛沈。
王鮪懷河岫，晨風思北林。
游子眇天末，還期不可尋。
驚飆褰反信，歸雲難寄音。
佇立想萬里，沈憂萃我心。
攬衣有餘帶，循形不盈衿。
去去遺情累，安處撫清琴。

○ 擬今日良宴會詩/〔魏晉〕陸機

閑夜命歡友，置酒迎風館。
齊僮梁甫吟，秦娥張女彈。
哀音繞棟宇，遺響入雲漢。
四座咸同志，羽觴不可算。
高談一何綺，蔚若朝霞爛。
人生無幾何，為樂常苦晏。
譬彼伺晨鳥，揚聲當及旦。
曷為恆憂苦，守此貧與賤。

○ 擬迢迢牽牛星詩/〔魏晉〕陸機

昭昭清漢暉，粲粲光天步。
牽牛西北回，織女東南顧。
華容一何冶，揮手如振素。
怨彼河無梁，悲此年歲暮。
跂彼無良緣，睆焉不得度。
引領望大川，雙涕如沾露。

○ 擬涉江采芙蓉詩/〔魏晉〕陸機

上山采瓊蕊，穹谷饒芳蘭。
采采不盈掬，悠悠懷所歡。
故鄉一何曠，山川阻且難。
沈思鍾萬里，躑躅獨吟嘆。

○ 擬青青河畔草詩/〔魏晉〕陸機

靡靡江蘺草，熠熠生河側。
皎皎彼姝女，阿那當軒織。
粲粲妖容姿，灼灼美顏色。
良人遊不歸，偏棲獨隻翼。
空房來悲風，中夜起嘆息。

○ 擬明月何皎皎詩/〔魏晉〕陸機

安寢北堂上，明月入我牖。
照之有餘輝，攬之不盈手。
涼風繞曲房，寒蟬鳴高柳。
踟躕感節物，我行永已久。
游宦會無成，離思難常守。

○ 擬蘭若生春陽詩/〔魏晉〕陸機

嘉樹生朝陽，凝霜封其條。
執心守時信，歲寒終不凋。
美人何其曠，灼灼在雲霄。
隆想彌年月，長嘯入飛飆。
引領望天末，譬彼向陽翹。

○ 擬青青陵上柏詩/〔魏晉〕陸機

冉冉高陵蘋，習習隨風翰。
人生當幾時，譬彼濁水瀾。
戚戚多滯念，置酒宴所歡。
方駕振飛轡，遠游入長安。
名都一何綺，城闕鬱盤桓。
飛閣纓虹帶，層臺冒雲冠。
高門羅北闕，甲第椒與蘭。
俠客控絕景，都人驂玉軒。
遨游放情願，慷慨為誰嘆。

○ 擬東城一何高詩/〔魏晉〕陸機

西山何其峻，層曲鬱崔嵬。
零露彌天墜，蕙葉憑林衰。
寒暑相因襲，時逝忽如頹。
三閭結飛轡，大耋嗟落暉。
曷為牽世務，中心若有違。
京洛多妖麗，玉顏侔瓊蕤。
閑夜撫鳴琴，惠音清且悲。
長歌赴促節，哀響逐高徽。
一唱萬夫嘆，再唱梁塵飛。
思為河曲鳥，雙游灃水湄。

○ 擬西北有高樓詩/〔魏晉〕陸機

高樓一何峻，迢迢峻而安。
綺窗出塵冥，飛陛躡雲端。
佳人撫琴瑟，纖手清且閑。
芳氣隨風結，哀響馥若蘭。
玉容誰能顧，傾城在一彈。
佇立望日昃，躑躅再三嘆。
不怨佇立久，但願歌者歡。
思駕歸鴻羽，比翼雙飛翰。

○ 擬庭中有奇樹詩/〔魏晉〕陸機

歡友蘭時往，迢迢匿音徽。
虞淵引絕景，四節逝若飛。
芳草久已茂，佳人竟不歸。
躑躅遵林渚，惠風入我懷。
感物戀所歡，采此欲貽誰。

○ 擬明月皎夜光詩/〔魏晉〕陸機

歲暮涼風發，昊天肅明明。
招搖西北指，天漢東南傾。
朗月照閑房，蟋蟀吟戶庭。
翻翻歸雁集，嘒嘒寒蟬鳴。
疇昔同宴友，翰飛戾高冥。
服美改聲聽，居愉遺舊情。
織女無機杼，大梁不架楹。

○ 招隱詩/〔魏晉〕陸機

明發心不夷，振衣聊躑躅。
躑躅欲安之，幽人在浚谷。
朝采南澗藻，夕息西山足。
輕條象雲構，密葉成翠幄。
激楚佇蘭林，回芳薄秀木。
山溜何泠泠，飛泉漱鳴玉。
哀音附靈波，頹響赴曾曲。
至樂非有假，安事澆淳朴。
富貴苟難圖，稅駕從所欲。

○ 遨游出西城詩/〔魏晉〕陸機

遨游出西城，按轡循都邑。
逝物隨節改，時風肅且熠。
遷化有常然，盛衰自相襲。
靡靡年時改，冉冉老已及。
行矣勉良圖，使爾修名立。

○ 園葵詩二首其一/〔魏晉〕陸機

種葵北園中，葵生鬱萋萋。
朝榮東北傾，夕穎西南晞。
零露垂鮮澤，朗月耀其輝。
時逝柔風戢，歲暮商猋飛。
曾雲無溫液，嚴霜有凝威。
幸蒙高墉德，玄景蔭素蕤。
豐條并春盛，落葉後秋衰。
慶彼晚凋福，忘此孤生悲。

○ 園葵詩二首其二/〔魏晉〕陸機

翩翩晚凋葵，孤生寄北蕃。
被蒙覆露惠，微軀後時殘。
庇足周一智，生理各萬端。
不若聞道易，但傷知命難。

○ 贈斥丘令馮文羆詩/〔魏晉〕陸機

夙駕出東城，送子臨江曲。
密席接同志，羽觴飛酃淥。
登樓望峻陂，時逝一何速。
問子別所期，耀靈緣扶木。

○ 贈顧彥先詩/〔魏晉〕陸機

清夜不能寐，悲風入我軒。
立影對孤軀，哀聲應苦言。

○ 贈紀士詩/〔魏晉〕陸機

瓊瓌俟豐價，窈窕不自鬻。
有美蛾眉子，惠音清且淑。
修姱協姝麗，華顏婉如玉。

○ 招隱詩二首其一/〔魏晉〕陸機

駕言尋飛遁，山路鬱盤桓。
芳蘭振蕙葉，玉泉涌微瀾。
嘉卉獻時服，靈術進朝餐。

○ 招隱詩二首其二/〔魏晉〕陸機

尋山求逸民，穹谷幽且遐。
清泉蕩玉渚，文魚躍中波。

○ 尸鄉亭詩/〔魏晉〕陸機

東游觀鞏洛，逍遙丘墓間。
秋草漫長柯，寒木入雲煙。
發軫有夙宴，息駕無愚賢。

○ 為顧彥先作詩/〔魏晉〕陸機

肅肅素秋節，湛湛濃露凝。
太陽夙夜降，少陰忽已升。

○ 東宮詩/〔魏晉〕陸機

軟顏收紅蕊，玄鬢吐素華。
冉冉逝將老，咄咄奈老何。

○ 春詠/〔魏晉〕陸機

節運同可悲，莫若春氣甚。
和風未及燠，遺涼清且凜。

○ 詩其一/〔魏晉〕陸機

太素卜令宅，希微啓奧基。
玄沖纂懿文，虛無承先師。

○ 詩其二/〔魏晉〕陸機

澄神玄漠流，棲心太素域。
弭節欣高視，俟我大夢覺。

○ 詩其三/〔魏晉〕陸機

老蠶晚績縮，老女晚嫁辱。
曾不如老鼠，翻飛成蝙蝠。

○ 詩其四/〔魏晉〕陸機

軌迹未及安，長轡忽已整。
道遐覺日短，憂深使心褊。

○ 詩其五/〔魏晉〕陸機

物情競紛紜，至理自宜貫。
達觀儻不隔，居然見真贗。

○ 詩其六/〔魏晉〕陸機

惆悵懷平素，愷樂于茲同。
堂宴棲末景，游豫躡餘蹤。

○ 詩其七/〔魏晉〕陸機

佳榖垂金穎。

○ 詩其八/〔魏晉〕陸機

石龜尚懷海，我寧忘故鄉。

○ 隴西行/〔魏晉〕陸機

我靜如鏡，民動如煙。
事以形兆，應以象懸。
豈曰無才，世鮮興賢。

○ 贈顧令文為宜春令詩/〔魏晉〕陸機

藹藹芳林，有集惟岳。
亹亹明哲，在彼鴻族。
淪心渾無，游精大朴。
播我徽猷，□彼振玉。(一章)

彼玉之振，光于厥潛。
大明貞觀，重泉匪深。
我有好爵，相爾在陰。
翻飛名都，宰物于南。(二章)

禮弊則僞，朴散在華。
人之秉夷，則是惠和。
變風興教，非德伊何。
我友敬矣，俾人作歌。(三章)

交道雖博，好亦勤止。
比志同契，惟予與子。
三川既曠，江亦永矣。
悠悠我思，託邁千里。(四章)

吉甫之役，清風既沈。
非子之豔，詩誰云尋。
我來自東，貽其好音。
豈有桃李，恧子瓊琛。
將子無矧，屬之翰林。
孌彼靜女，此惟我心。(五章)

○ 贈武昌太守夏少明詩/〔魏晉〕陸機

穆穆君子，明德允迪。
拊翼負海，翻飛上國。
天子命之，曾是在服。
西逾崤岡，北臨河曲。(一章)

爾政既均，爾化既淳。
舊汙孔修，德以振人。
雍雍鳴鶴，亦聞于天。
釋厥緇衣，爰集崇賢。(二章)

羽儀既奮，令問不已。
慶雲煙熅，鴻漸載起。
峨峨紫闥，侯戾侯止。
彤管有煒，納言崇祉。(三章)

既考爾工，將胙爾庸。
大君有命，俾守于東。
允文允武，威靈以隆。
之子于邁，介夫在戎。(四章)

悠悠武昌，在江之隈。
吳未喪師，為蕃為畿。
惟此惠君，人胥攸希。
弈弈重光，照爾繡衣。(五章)

人道靡常，高會難期。
之子于遠，曷云歸哉。
心乎愛矣，永言懷之。
瞻彼江介，惟用作詩。(六章)

○ 皇太子宴玄圃宣猷堂有令賦詩/〔魏晉〕陸機

三正迭紹，洪聖啓運。
自昔哲王，先天而順。
群辟崇替，降及近古。
黃暉既渝，素靈承祜。
乃眷斯顧，祚之宅土。
三后始基，世武丕承。
協風旁駭，天晷仰澄。
淳曜六合，皇慶攸興。
自彼河汾，奄齊七政。
時文惟晉，世篤其聖。
欽翼昊天，對揚成命。
九區克咸，謳歌以詠。
皇上纂隆，經教弘道。
于化既豐，在工載考。
俯釐庶績，仰荒大造。
儀刑祖宗，妥綏天保。
篤生我后，克明克秀。
體輝重光，承規景數。
茂德淵沖，天姿玉裕。
蕞爾小臣，邈彼荒遐。
弛厥負擔，振纓承華。
匪願伊始，惟命之嘉。

○ 贈馮文羆遷斥丘令詩/〔魏晉〕陸機

於皇聖世，時文惟晉。
受命自天，奄有黎獻。
閶闔既辟，承華再建。
明明在上，有集惟彥。(一章)

奕奕馮生，哲問允迪。
天保定子，靡德不鑠。
邁心玄曠，矯志崇邈。
遵彼承華，其容灼灼。(二章)

嗟我人斯，戢翼江潭。
有命集止，翻飛自南。
出自幽谷，及爾同林。
雙情交映，遺物識心。(三章)

人亦有言，交道實難。
有頍者弁，千載一彈。
今我與子，曠世齊歡。
利斷金石，氣惠秋蘭。(四章)

群黎未綏，帝用勤止。
我求明德，肆于百里。
僉曰爾諧，俾民是紀。
乃眷北徂，對揚帝祉。(五章)

疇昔之游，好合纏綿。
借曰未給，亦既三年。
居陪華幄，出從朱輪。
方驥齊鑣，比迹同塵。(六章)

之子既命，四牡項領。
遵塗遠蹈，騰軌高騁。
慶雲扶質，清風承景。
嗟我懷人，其邁惟永。(七章)

否泰有殊，窮達有違。
及子春華，從爾秋暉。
逝將去我，陟彼朔陲。
非子之念，心孰為悲。(八章)

○ 答賈謐詩/〔魏晉〕陸機

伊昔有皇，肇濟黎蒸。
先天創物，景命是膺。
降及群后，迭毁迭興。
邈矣終古，崇替有徵。(一章)

在漢之季，皇綱幅裂。
大辰匿暉，金虎曜質。
雄臣馳鶩，義夫赴節。
釋位揮戈，言謀王室。(二章)

王室之亂，靡邦不泯。
如彼墜景，曾不可振。
乃眷三哲，俾乂斯民。
啓土雖難，改物承天。(三章)

爰茲有魏，即宮天邑。
吳實龍飛，劉亦岳立。
干戈載揚，俎豆載戢。
民勞師興，國玩凱入。(四章)

天厭霸德，黃祚告釁。
獄訟違魏，謳歌適晉。
陳留歸蕃，我皇登禪。
庸岷稽顙，三江改獻。(五章)

赫矣隆晉，奄宅率土。
對揚天人，有秩斯祜。
惟公太宰，光翼二祖。
誕育洪胄，纂戎于魯。(六章)

東朝既建，淑問峨峨。
我求明德，濟同以和。
魯公戾止，袞服委蛇。
思媚皇儲，高步承華。(七章)

昔我逮茲，時惟下僚。
及子棲遲，同林異條。
年殊志比，服舛義稠。
游跨三春，情固二秋。(八章)

祗承皇命，出納無違。
往踐蕃朝，來步紫微。
升降秘閣，我服載暉。
孰云匪懼，仰肅明威。(九章)

分索則易，攜手實難。
念昔良游，茲焉永嘆。
公之云感，貽此音翰。
蔚彼高藻，如玉如蘭。(十章)

惟漢有木，曾不逾境。
惟南有金，萬邦作詠。
民之胥好，捐狂厲聖。
儀刑在昔，予聞子命。(十一章)

○ 與弟清河雲詩十章/〔魏晉〕陸機

於穆予宗，稟精東岳。
誕育祖考，造我南國。
南國克靖，實繇洪績。
惟帝念功，載繁其錫。
其錫惟何，玄冕袞衣。
金石假樂，旄鉞授威。
匪威是信，稱丕遠德。
奕世台衡，扶帝紫極。(一章)

篤生二昆，克明克俊。
遵塗結轍，承風襲問。
帝曰欽哉，纂戎列祚。
雙組式帶，綬章載路。
即命荊楚，對揚休顧。
肇敏厥績，武功聿舉。
煙熅芳素，綢繆江滸。
昊天不弔，胡寧棄予。(二章)

嗟予人斯，胡德之微。
闕彼遺軌，則此頑違。
王事靡盬，旍旆屢振。
委籍奮戈，統厥征人。
祁祁征人，載肅載閑。
騤騤戎馬，有駰有翰。
昔予翼考，惟斯伊撫。
今予小子，繆尋末緒。(三章)

有命自天，崇替靡常。
王師乘運，席卷江湘。
雖備官守，位從武臣。
守局下列，譬彼飛塵。
洪波電擊，與眾同湮。
顛踣西夏，收迹舊京。
俯慚堂構，仰懵先靈。
孰云忍愧，寄之我情。(四章)

伊我俊弟，咨爾士龍。
懷襲瑰瑋，播殖清風。
非德莫勤，非道莫弘。
垂翼東畿，耀穎名邦。
綿綿洪統，非爾孰崇。
依依同生，恩篤情結。
義存并濟，胡樂之悅。
願爾偕老，攜手黃髮。(五章)

昔我西征，扼腕川湄。
掩涕即路，揮袂長辭。
六龍促節，逝不我待。
自往迄茲，曠年八祀。
悠悠我思，非爾焉在。
昔并垂髮，今也將老。
銜哀茹慼，契闊充飽。
嗟我人斯，胡恤之早。(六章)

天步多艱，性命難誓。
常懼隕斃，孤魂殊裔。
存不阜物，沒不增壤。
生若朝風，死猶絕景。
視彼蜉蝣，方之喬客。
眷此黃壚，譬之斃宅。
匪身是吝，亮會伊惜。
其惜伊何，言紆其思。
其思伊何，悲彼曠載。(七章)

出車戒塗，言告言歸。
蓐食警駕，夙興宵馳。
濛雨之陰，炤月之輝。
陵陵峻阪，川越洪漪。
爰屆爰止，步彼高堂。
失爾朔邁，良願中荒。
我心永懷，匪悅匪康。(八章)

昔我斯逝，兄弟孔備。
今予來思，我凋我瘁。
昔我斯逝，族有餘榮。
今我來思，堂有哀聲。
我行其道，鞠為茂草。
我履其房，物存人亡。
拊膺涕泣，血淚彷徨。(九章)

企佇朔路，言歡爾歸。
心存言宴，目想容輝。
迫彼窀穸，載驅東路。
繼其桑梓，肆力丘墓。
棲遲中流，心懷罔極。
眷言顧之，使我心惻。(十章)

○ 皇太子賜燕詩/〔魏晉〕陸機

明明隆晉，茂德有赫。
思媚上帝，配天光宅。
誕育皇儲，儀刑在昔。
徽言時宣，福祿來格。
勞謙降貴，肆敬下臣。
肇彼先驅，翻成嘉賓。

○ 贈潘尼詩/〔魏晉〕陸機

水會于海，雲翔于天。
道之所混，孰後孰先。
及子雖殊，同升太玄。
舍彼玄冕，襲此雲冠。
遺情市朝，永志丘園。
靜猶幽谷，動若揮蘭。

○ 答潘尼詩/〔魏晉〕陸機

於穆同心，如瓊如琳。
我東曰徂，來餞其琛。
彼美潘生，實綜我心。
探子玉懷，疇爾惠音。

○ 祖會太極東堂詩/〔魏晉〕陸機

帝謂御事，及爾同歡。
我自嘉禮，以壽永觀。
思樂華殿，祗承聖顏。

○ 元康四年從皇太子祖會東堂詩/〔魏晉〕陸機

巍巍皇代，奄宅九圍。
帝在在洛，克配紫微。
八風應律，日月重暉。
普歷丘宇，時罔不綏。

○ 講漢書詩/〔魏晉〕陸機

稅駕金華，講學秘館。
有集惟髦，芳風雅宴。

○ 祖道清正詩/〔魏晉〕陸機

□□□題，允藩克正。
惟是喉舌，光翼明聖。

○ 詩/〔魏晉〕陸機

恢恢天網，飛沈是收。
受茲下臣，騰光清霄。

○ 放歌行/〔魏晉〕陸機

容華夙夜零，無故自消歇。

○ 贈潘岳詩/〔魏晉〕陸機

僉曰吾生，明德惟允。

○ 詩/〔魏晉〕陸機

甕餘殘酒，膝有橫琴。

○ 短歌行/〔魏晉〕陸機

置酒高堂，悲歌臨觴。
人壽幾何，逝如朝霜。
時無重至，華不再陽。
蘋以春暉，蘭以秋芳。
來日苦短，去日苦長。
今我不樂，蟋蟀在房。
樂以會興，悲以別章。
豈曰無感，憂為子忘。
我酒既旨，我餚既臧。
短歌有詠，長夜無荒。

○ 秋胡行/〔魏晉〕陸機

道雖一致，塗有萬端。
吉凶紛藹，休咎之源。
人鮮知命，命未易觀。
生亦何惜，功名所勤。

○ 苦寒行/〔魏晉〕陸機

北游幽朔城，涼野多險難。
俯入窮谷底，仰陟高山盤。
凝冰結重磵，積雪被長巒。
隂雲興巖側，悲風鳴樹端。
不睹白日景，但聞寒鳥喧。
猛虎憑林嘯，玄猿臨岸嘆。
夕宿喬木下，慘愴恆鮮歡。
渴飲堅冰漿，饑待零露餐。
離思固已久，寤寐莫與言。
劇哉行役人，慊慊恆苦寒。

○ 門有車馬客行/〔魏晉〕陸機

門有車馬客，駕言發故鄉。
念君久不歸，濡迹涉江湘。
投袂赴門塗，攬衣不及裳。
拊膺攜客泣，掩淚敘溫涼。
借問邦族間，惻愴論存亡。
親友多零落，舊齒皆凋喪。
市朝互遷易，城闕或丘荒。
墳壟日月多，松柏鬱芒芒。
天道信崇替，人生安得長。
慷慨惟平生，俯仰獨悲傷。

○ 董桃行/〔魏晉〕陸機

和風習習薄林，柔條布葉垂陰。
鳴鳩拂羽相尋，倉庚喈喈弄音。
感時悼逝傷心，日月相追周旋。
萬里倏忽幾年，人皆冉冉西遷。
盛時一往不還，慷慨乖念悽然。
昔為少年無憂，常怪秉燭夜遊。(一作「常恡秉燭夜遊」)
翩翩宵征何求，于今知此有由。
但為老去年遒，盛固有衰不疑。
長夜冥冥無期，何不驅馳及時。
聊樂永日自怡，齎此遺情何之。
人生居世為安，豈若及時為歡。
世道多故萬端，憂慮紛錯交顏，老行及之長嘆。

○ 上留田行/〔魏晉〕陸機

嗟行人之藹藹，駿馬陟原風馳。
輕舟泛川雷邁，寒往暑來相尋。
零雪霏霏集宇，悲風徘徊入襟。
歲華冉冉方除，我思纏綿未紓，感時悼逝悽如。

○ 燕歌行/〔魏晉〕陸機

四時代序逝不追，寒風習習落葉飛。
蟋蟀在堂露盈墀，念君遠遊常苦悲。
君何緬然久不歸，賤妾悠悠心無違。
白日既沒明燈輝，夜禽赴林匹鳥棲。
雙鳩關關宿河湄，憂來感物涕不晞。
非君之念思為誰，別日何早會何遲。

○ 猛虎行/〔魏晉〕陸機

渴不飲盜泉水，熱不息惡木陰。
惡木豈無枝，志士多苦心。
整駕肅時命，杖策將遠尋。
飢食猛虎窟，寒棲野雀林。
日歸功未建，時往歲載陰。
崇雲臨岸駭，鳴條隨風吟。
靜言幽谷底，長嘯高山岑。
急弦無懦響，亮節難為音。
人生誠未易，曷云開此衿。
眷我耿介懷，俯仰愧古今。

○ 鞠歌行/〔魏晉〕陸機

朝雲升，應龍攀，乘風遠游騰雲端。
鼓鐘歇，豈自歡，急弦高張思和彈。
時希值，年夙愆，循己雖易人知難。
王陽登，貢公歡，罕生既沒國子歎。
嗟千載，豈虛言，邈矣遠念情愾然。

○ 順東西門行/〔魏晉〕陸機

出西門，望天庭，陽谷既虛崦嵫盈。
感朝露，悲人生，逝者若斯安得停。
桑樞戒，蟋蟀鳴，我今不樂歲聿征。
迨未暮，及時平，置酒高堂宴友生。
激朗笛，彈哀箏，取樂今日盡歡情。

○ 日重光行/〔魏晉〕陸機

日重光。奈何天回薄。
日重光。冉冉其遊如飛征。
日重光。今我日華華之盛。
日重光。倏忽過。亦安停。
日重光。盛往衰。亦必來。
日重光。譬如四時。固恆相催。
日重光。惟命有分可營。
日重光。但惆悵才志。
日重光。身沒之後無遺名。

○ 月重輪行/〔魏晉〕陸機

人生一時。月重輪。盛年安可持。月重輪。吉凶倚伏。百年莫我與期。臨川曷悲悼。茲去不從肩。月重輪。功名不勖之。善哉。古人揚聲。敷聞九服。身名流何穆。既自才難。既嘉運。亦易愆。俯仰行老。存沒將何所觀。志士慷慨獨長嘆。獨長嘆。

○ 百年歌十首其一/〔魏晉〕陸機

一十時，顏如蕣華曄有暉，體如飄風行如飛。
孌彼孺子相追隨，終朝出游薄暮歸，六情逸豫心無違。
清酒將炙奈樂何，清酒將炙奈樂何。

○ 百年歌十首其二/〔魏晉〕陸機

二十時，膚體彩澤人理成，美目淑貌灼有榮，被服冠帶麗且清。
光車駿馬游都城，高談雅步何盈盈。
清酒將炙奈樂何，清酒將炙奈樂何。

○ 百年歌十首其三/〔魏晉〕陸機

三十時，行成名立有令聞，力可扛鼎志干雲，食如漏卮氣如熏。
辭家觀國綜典文，高冠素帶煥翩紛。
清酒將炙奈樂何，清酒將炙奈樂何。

○ 百年歌十首其四/〔魏晉〕陸機

四十時，體力克壯志方剛，跨州越郡還帝鄉，出入承明擁大璫。
清酒將炙奈樂何，清酒將炙奈樂何。

○ 百年歌十首其五/〔魏晉〕陸機

五十時，荷旄仗節鎮邦家，鼓鐘嘈囋趙女歌。
羅衣綷粲金翠華，言笑雅舞相經過。
清酒將炙奈樂何，清酒將炙奈樂何。

○ 百年歌十首其六/〔魏晉〕陸機

六十時，年亦耆艾業亦隆，驂駕四牡入紫宮。
軒冕婀那翠雲中，子孫昌盛家道豐。
清酒將炙奈樂何，清酒將炙奈樂何。

○ 百年歌十首其七/〔魏晉〕陸機

七十時，精爽頗損膂力愆，清水明鏡不欲觀。
臨樂對酒轉無歡，攬形修髮獨長歎。

○ 百年歌十首其八/〔魏晉〕陸機

八十時，明已損目聰去耳，前言往行不復紀，辭官致祿歸桑梓。
安車駟馬入舊里，樂事告終憂事始。

○ 百年歌十首其九/〔魏晉〕陸機

九十時，日告耽瘁月告衰，形體雖是志意非。
言多謬誤心多悲，子孫朝拜或問誰。
指景玩日慮安危。感念平生淚交揮。

○ 百年歌十首其十/〔魏晉〕陸機

百歲時，盈數已登肌肉單，四支百節還相患。
目若濁鏡口垂涎，呼吸嚬蹙反側難，茵褥滋味不復安。

○ 悅晴詩/〔魏晉〕嵇含

勁風歸巽林，玄雲起重基。
朝霞炙瓊樹，夕影映玉芝。
翔鳳晞輕翮，應龍曝纖鬐。
百穀偃而立，大木顛復持。

○ 伉儷詩/〔魏晉〕嵇含

余執百兩轡，之子詠采蘩。
我憐聖善色，爾悅慈姑顏。
裁彼雙絲絹，著以同功綿。
夏搖比翼扇，冬臥蛩蛩氈。
饑食并根粒，渴飲一流泉。
朝蒸同心棃，暮庖比目鮮。
挹用合巹酳，受以連理盤。
朝采同本芝，夕掇駢穗蘭。
臨軒樹萱草，中庭植合歡。

○ 登高詩/〔魏晉〕嵇含

七月有七日，蠢動思登高。
顯首稀乾精，方類自相招。

○ 臺中宴會詩/〔魏晉〕嵇含

殿中日煒煒，群龍吐芳蘭，謙謙君子美曾顏。

○ 答弟叔夜四首其一/〔魏晉〕嵇喜

華堂臨浚沼，靈芝茂清泉。
仰瞻青禽翔，俯察綠水濱。
逍遙步蘭渚，感物懷古人。
李叟寄周朝，莊生游漆園。
時至忽蟬蛻，變化無常端。

○ 答弟叔夜四首其二/〔魏晉〕嵇喜

君子體變通，否泰非常理。
當流則蟻行，時逝則鵲起。(一作「當流則義行、時遊則鵲起」)
達者鑒通塞，盛衰為表裏。
列仙徇生命，松喬安足齒。
縱軀任世度，至人不私己。

○ 答弟叔夜四首其三/〔魏晉〕嵇喜

達人與物化，無俗不可安。(一作「世俗安可論」)
都邑可優游，何必棲山原。
孔父策良駟，不云世路難。
出處因時資，潛躍無常端。
保心守道居，睹變安能遷。(一作「視變安能遷」)

○ 答弟叔夜四首其四/〔魏晉〕嵇喜

飾車駐駟，駕言出遊。
南厲伊渚，北登邙丘。
青林華茂，春鳥群嬉。(一作「青鳥群嬉」)
感悟長懷，能不永思。
永思伊何，思齊大儀。
凌雲輕邁，託身靈螭。
遙集芝圃，釋轡華池。
華木夜光，沙棠離離。
俯漱神泉，仰嘰瓊枝。
棲心浩素，終始不虧。

○ 秋胡行七首其一/〔魏晉〕嵇康

富貴尊榮，憂患諒獨多。
古人所懼，豐屋蔀家。
人害其上，獸惡網羅。
惟有貧賤，可以無他。
歌以言之，富貴憂患多。

○ 秋胡行七首其二/〔魏晉〕嵇康

貧賤易居，貴盛難為工。
恥佞直言，與禍相逢。
變故萬端，俾吉作凶。
思牽黃犬，其計莫從。
歌以言之，貴盛難為工。

○ 秋胡行七首其三/〔魏晉〕嵇康

勞謙寡悔，忠信可久安。
天道害盈，好勝者殘。(一作「天道惡盈」)
強梁致災，多事招患。
欲得安樂，獨有無愆。
歌以言之，忠信可久安。

○ 秋胡行七首其四/〔魏晉〕嵇康

役神者弊，極欲令人枯。
顏回短折，下及童烏。
縱體淫恣，莫不早徂。
酒色何物，自令不辜。
歌以言之，酒色令人枯。

○ 秋胡行七首其五/〔魏晉〕嵇康

絕智棄學，遊心於玄默。
遇過而悔，當不自得。
垂釣一壑，所樂一國。
被髮行歌，和氣四塞。
歌以言之，遊心於玄默。

○ 秋胡行七首其六/〔魏晉〕嵇康

思與王喬，乘雲遊八極。
凌厲五岳，忽行萬億。
授我神藥，自生羽翼。
呼吸太和，鍊形易色。
歌以言之，思行遊八極。

○ 秋胡行七首其七/〔魏晉〕嵇康

徘徊鍾山，息駕於層城。
上蔭華蓋，下采若英。
受道王母，遂升紫庭。
逍遙天衢，千載長生。
歌以言之，徘徊於層城。

○ 五言贈秀才詩/〔魏晉〕嵇康

雙鸞匿景曜，戢翼太山崖。
抗首漱朝露，晞陽振羽儀。
長鳴戲雲中，時下息蘭池。
自謂絕塵埃，終始永不虧。
何意世多艱，虞人來我維。(一作「虞人來我疑」)
雲網塞四區，高羅正參差。
奮迅勢不便，六翮無所施。
隱姿就長纓，卒為時所羈。
單雄翩獨逝，哀吟傷生離。(一作「單雄翻孤逝」)
徘徊戀儔侶，慷慨高山陂。
鳥盡良弓藏，謀極身必危。
吉凶雖在己，世路多嶮巇。
安得反初服，抱玉寶六奇。
逍遙游太清，攜手長相隨。

○ 酒會詩/〔魏晉〕嵇康

樂哉苑中游，周覽無窮已。
百卉吐芳華，崇基邈高峙。
林木紛交錯，玄池戲魴鯉。
輕丸斃翔禽，纖綸出鱣鮪。
坐中發美贊，異氣同音軌。
臨川獻清酤，微歌發皓齒。
素琴揮雅操，清聲隨風起。
斯會豈不樂，恨無東野子。
酒中念幽人，守故彌終始。
但當體七弦，寄心在知己。

○ 答二郭詩三首其一/〔魏晉〕嵇康

天下悠悠者，不能趨上京。(一作「下京趨上京」)
二郭懷不群，超然來北征。
樂道託萊廬，雅志無所營。
良時遘其願，遂結歡愛情。
君子義是親，恩好篤平生。
寡智自生災，屢使眾釁成。
豫子匿梁側，聶政變其形。
顧此懷怛惕，慮在苟自寧。
今當寄他域，嚴駕不得停。
本圖終宴婉，今更不克并。
二子贈嘉詩，馥如幽蘭馨。
戀土思所親，能不氣憤盈。(一作「不知氣憤盈」)

○ 答二郭詩三首其二/〔魏晉〕嵇康

昔蒙父兄祚，少得離負荷。
因疏遂成懶，寢迹北山阿。
但願養性命，終己靡有他。
良辰不我期，當年值紛華。
坎壈趣世教，常恐嬰網羅。
羲農邈已遠，拊膺獨咨嗟。
朔戒貴尚容，漁父好揚波。
雖逸亦已難，非余心所嘉。
豈若翔區外，餐瓊漱朝霞。
遺物棄鄙累，逍遙游太和。
結友集靈岳，彈琴登清歌。
有能從我者，古人何足多。

○ 答二郭詩三首其三/〔魏晉〕嵇康

詳觀凌世務，屯險多憂虞。
施報更相市，大道匿不舒。
夷路值枳棘，安步將焉如。
權智相傾奪，名位不可居。
鸞鳳避罻羅，遠託昆仑墟。
莊周悼靈龜，越穆嗟玉輿。〔《莊子》：王子捜不肯出，越人薰之以艾，乘以玉輿。王子搜援綏登車，仰天而呼曰：君乎，君乎，獨不可以舍我乎。〕
至人存諸己，隱璞樂玄虛。
功名何足殉，乃欲列簡書。
所好亮若茲，楊氏嘆交衢。
去去從所志，敢謝道不俱。

○ 與阮德如詩/〔魏晉〕嵇康

含哀還舊廬，感切傷心肝。
良時遘數子，談慰臭如蘭。
疇昔恨不早，既面侔舊歡。
不悟卒永離，念隔增憂嘆。
事故無不有，別易會良難。
郢人忽已逝，匠石寢不言。
澤雉窮野草，靈龜樂泥蟠。
榮名穢人身，高位多災患。
未若捐外累，肆志養浩然。
顏氏希有虞，隰子慕黃軒。
涓彭獨何人，唯志在所安。
漸漬殉近欲，一往不可攀。
生生在豫積，勿以怵自寬。
南土旱不涼，衿計宜早完。
君其愛德素，行路慎風寒。
自力致所懷，臨文情辛酸。

○ 遊仙詩/〔魏晉〕嵇康

遙望山上松，隆谷鬱青葱。
自遇一何高，獨立迥無雙。
願想游其下，蹊路絕不通。
王喬棄我去，乘雲駕六龍。
飄颻戲玄圃，黃老路相逢。
授我自然道，曠若發童蒙。
採藥鍾山隅，服食改姿容。
蟬蛻棄穢累，結友家板桐。
臨觴奏九韶，雅歌何邕邕。
長與俗人別，誰能睹其蹤。

○ 述志詩二首其一/〔魏晉〕嵇康

潛龍育神軀，躍鱗戲蘭池。
延頸慕大庭，寢足俟皇羲。
慶雲未垂景，盤桓朝陽陂。
悠悠非吾匹，疇肯應俗宜。
殊類難遍周，鄙議紛流離。
轗軻丁悔吝，雅志不得施。
耕耨感甯越，馬席激張儀。
逝將離群侶，杖策追洪崖。
焦明振六翮，羅者安所羈。
浮游太清中，更求新相知。
比翼翔雲漢，飲露餐瓊枝。
多念世間人，夙駕咸驅馳。
沖靜得自然，榮華安足為。

○ 述志詩二首其二/〔魏晉〕嵇康

斥鷃擅蒿林，仰笑神鳳飛。
坎井蝤蛙宅，神龜安所歸。(一作「坎井蝤蛭宅」)
恨自用身拙，任意多永思。
遠實與世殊，義譽非所希。
往事既已謬，來者猶可追。
何為人事間，自令心不夷。
慷慨思古人，夢想見容輝。
願與知己遇，舒憤啓幽微。
巖穴多隱逸，輕舉求吾師。
晨登箕山巔，日夕不知饑。
玄居養營魄，千載長自綏。

○ 五言詩三首其一/〔魏晉〕嵇康

人生譬朝露，世變多百羅。
苟必有終極，彭聃不足多。
仁義澆淳朴，前識喪道華。
留弱喪自然，天真難可和。
郢人審匠石，鍾子識伯牙。
真人不屢存，高唱誰當和。

○ 五言詩三首其二/〔魏晉〕嵇康

修夜家無為，獨步光庭側。
仰首看天衢，流光曜八極。
撫心悼季世，遙念大道逼。
飄飄當路士，悠悠進自棘。
得失自己來，榮辱相蠶食。
朱紫雖玄黃，太素貴無色。
淵澹體至道，色化同消息。

○ 五言詩三首其三/〔魏晉〕嵇康

俗人不可親，松喬是可鄰。
何為穢濁間，動搖增垢塵。
慷慨之遠游，整駕俟良辰。
輕舉翔區外，濯翼扶桑津。
徘徊戲靈岳，彈琴詠泰真。
滄水澡五藏，變化忽若神。
恆娥進妙藥，毛羽翕光新。
一縱發開陽，俯視當路人。
哀哉世間人，何足久託身。

○ 思親詩/〔魏晉〕嵇康

奈何愁兮愁無聊，恆惻惻兮心若抽。
愁奈何兮悲思多，情鬱結兮不可化。
奄失恃兮孤煢煢，內自悼兮啼失聲。
思報德兮邈已絕，感鞠育兮情剝裂。
嗟母兄兮永潛藏，想形容兮內摧傷。
感陽春兮思慈親，欲一見兮路無因。
望南山兮發哀歎，感几杖兮涕汍瀾。
念疇昔兮母兄在，心逸豫兮壽四海。
忽已逝兮不可追，心窮約兮但有悲。
上空堂兮廓無依，睹遺物兮心崩摧。
中夜悲兮當告誰，獨收淚兮抱哀戚。
日遠邁兮思予心，戀所生兮淚流襟。(一作「戀所生兮淚不禁」)
慈母沒兮誰與驕，顧自憐兮心忉忉。
訴蒼天兮天不聞，淚如雨兮歎成雲。(一作「淚如雨兮歎青雲」)
欲棄憂兮尋復來，痛殷殷兮不可裁。

○ 琴歌/〔魏晉〕嵇康

凌扶搖兮憩瀛洲，要列子兮為好仇。
餐沆瀣兮帶朝霞，眇翩翩兮薄天遊。
齊萬物兮超自得，委性命兮任去留。

○ 幽憤詩/〔魏晉〕嵇康

嗟余薄祜，少遭不造。
哀煢靡識，越在襁褓。
母兄鞠育，有慈無威。
恃愛肆妲，不訓不師。
爰及冠帶，憑寵自放。
抗心希古，任其所尚。
託好老莊，賤物貴身。
志在守朴，養素全真。
曰余不敏，好善暗人。
子玉之敗，屢增惟塵。
大人含弘，藏垢懷恥。
民之多僻，政不由己。
惟此褊心，顯明臧否。
感悟思愆，怛若創痏。
欲寡其過，謗議沸騰。
性不傷物，頻致怨憎。
昔慚柳惠，今愧孫登。
內負宿心，外恧良朋。
仰慕嚴鄭，樂道閑居。
與世無營，神氣晏如。
咨予不淑，嬰累多虞。
匪降自天，寔由頑疏。
理弊患結，卒致囹圄。
對答鄙訊，縶此幽阻。
實恥訟冤，時不我與。
雖曰義直，神辱志沮。
澡身滄浪，豈云能補。
嗈嗈鳴雁，奮翼北游。
順時而動，得意忘憂。
嗟我憤嘆，曾莫能儔。
事與願違，遘茲淹留。
窮達有命，亦又何求。
古人有言，善莫近名。
奉時恭默，咎悔不生。
萬石周慎，安親保榮。
世務紛紜，祗攪予情。
安樂必誡，乃終利貞。
煌煌靈芝，一年三秀。
予獨何為，有志不就。
懲難思復，心焉內疚。
庶勖將來，無馨無臭。
采薇山阿，散髮巖岫。
永嘯長吟，頤性養壽。

○ 四言贈兄秀才入軍詩/〔魏晉〕嵇康

鴛鴦于飛，肅肅其羽。
朝游高原，夕宿蘭渚。
邕邕和鳴，顧眄儔侶。
俛仰慷慨，優游容與。(一章)

鴛鴦于飛，嘯侶命儔。
朝游高原，夕宿中洲。
交頸振翼，容與清流。
咀嚼蘭蕙，俯仰優游。(二章)

泳彼長川，言息其滸。
陟彼高岡，言刈其楚。
嗟我征邁，獨行踽踽。
仰彼凱風，涕泣如雨。(三章)

泳彼長川，言息其沚。
陟彼高岡，言刈其杞。
嗟我獨征，靡瞻靡恃。
仰彼凱風，載坐載起。(四章)

穆穆惠風，扇彼輕塵。
奕奕素波，轉此游鱗。
伊我之勞，有懷遐人。
寤言永思，實鍾所親。(五章)

所親安在，舍我遠邁。
棄此蓀芷，襲彼蕭艾。
雖曰幽深，豈無顛沛。
言念君子，不遐有害。(六章)

人生壽促，天地長久。
百年之期，孰云其壽。
思欲登仙，以濟不朽。
纜轡踟躕，仰顧我友。(七章)

我友焉之，隔茲山梁。
誰謂河廣，一葦可航。
徒恨永離，逝彼路長。
瞻仰弗及，徙倚彷徨。(八章)

良馬既閑，麗服有暉。
左攬繁弱，右接忘歸。
風馳電逝，躡景追飛。
凌厲中原，顧盼生姿。(九章)

攜我好仇，載我輕車。
南凌長阜，北厲清渠。
仰落驚鴻，俯引淵魚。
盤于游田，其樂只且。(十章)

凌高遠盻，俯仰咨嗟。
怨彼幽縶，室邇路遐。
雖有好音，誰與清歌。
雖有姝顏，誰與發華。
仰訊高雲，俯託輕波。
乘流遠遁，抱恨山阿。(十一章)

輕車迅邁，息彼長林。
春木載榮，布葉垂陰。
習習谷風，吹我素琴。
交交黃鳥，顧儔弄音。
感悟馳情，思我所欽。
心之憂矣，永嘯長吟。(十二章)

浩浩洪流，帶我邦畿。
萋萋綠林，奮榮揚暉。
魚龍瀺灂，山鳥群飛。
駕言出游，日夕忘歸。
思我良朋，如渴如饑。
願言不獲，愴矣其悲。(十三章)

息徒蘭圃，秣馬華山。
流磻平皋，垂綸長川。
目送歸鴻，手揮五弦。
俯仰自得，游心太玄。
嘉彼釣叟，得魚忘筌。
郢人逝矣，誰與盡言。(十四章)

閑夜肅清，朗月照軒。
微風動袿，組帳高褰。
旨酒盈樽，莫與交歡。
鳴琴在御，誰與鼓彈。
仰慕同趣，其馨若蘭。
佳人不存，能不永嘆。(十五章)

乘風高逝，遠登靈丘。
託好松喬，攜手俱游。
朝發太華，夕宿神州。
彈琴詠詩，聊以忘憂。(十六章)

琴詩自樂，遠游可珍。
含道獨往，棄智遺身。
寂乎無累，何求於人。
長寄靈岳，怡志養神。(十七章)

流俗難悟，逐物不還。
至人遠鑒，歸之自然。
萬物為一，四海同宅。
與彼共之，予何所惜。
生若浮寄，暫見忽終。
世故紛紜，棄之八戎。
澤雉雖饑，不願園林。
安能服御，勞形苦心。
身貴名賤，榮辱何在。
貴得肆志，縱心無悔。(十八章)

○ 四言詩其一/〔魏晉〕嵇康

淡淡流水，淪胥而逝。
泛泛柏舟，載浮載滯。
微嘯清風，鼓楫容裔。
放棹投竿，優游卒歲。

○ 四言詩其二/〔魏晉〕嵇康

婉彼鴛鴦，戢翼而游。
俯唼綠藻，託身洪流。
朝翔素瀨，夕棲靈洲。
搖蕩清波，與之沈浮。

○ 四言詩其三/〔魏晉〕嵇康

藻氾蘭池，和聲激朗。
操縵清商，游心大象。
傾昧修身，惠音遺響。
鍾期不存，我志誰賞。

○ 四言詩其四/〔魏晉〕嵇康

斂弦散思，游釣九淵。
重流千仞，或餌者懸。
猗與莊老，棲遲永年。
寔惟龍化，蕩志浩然。

○ 四言詩其五/〔魏晉〕嵇康

肅肅冷風，分生江湄。
卻背華林，俯溯丹坻。
含陽吐英，履霜不衰。
嗟我殊觀，百卉具腓。
心之憂矣，孰識玄機。

○ 四言詩其六/〔魏晉〕嵇康

猗猗蘭藹，殖彼中原。
綠葉幽茂，麗藻豐繁。
馥馥蕙芳，順風而宣。
將御椒房，吐薰龍軒。
瞻彼秋草，悵矣惟騫。

○ 四言詩其七/〔魏晉〕嵇康

泆泆白雲，順風而回。
淵淵綠水，盈坎而頹。
乘流遠逝，自躬蘭隈。
杖策答諸，納之素懷。
長嘯清原，惟以告哀。

○ 四言詩其八/〔魏晉〕嵇康

抄抄翔鸞，舒翼太清。
俯眺紫辰，仰看素庭。
凌躡玄虛，浮沈無形。
將游區外，嘯侶長鳴。
神□不存，誰與獨征。

○ 四言詩其九/〔魏晉〕嵇康

有舟浮覆，紼纚是維。
栝楫松棹，有若龍微。
□津經險，越濟不歸。
思友長林，抱朴山嵋。
守器殉業，不能奮飛。

○ 四言詩其十/〔魏晉〕嵇康

羽化華岳，超游清霄。
雲蓋習習，六龍飄飄。
左配椒桂，右綴蘭苕。
凌陽贊路，王子奉軺。
婉孌名山，真人是要。
齊物養生，與道逍遙。

○ 四言詩其十一/〔魏晉〕嵇康

微風清扇，雲氣四除。
皎皎亮月，麗於高隅。
興命公子，攜手同車。
龍驥翼翼，揚鑣踟躕。
肅肅宵征，造我友廬。
光燈吐輝，華幔長舒。
鸞觴酌醴，神鼎烹魚。
弦超子野，嘆過綿駒。
流詠太素，俯贊玄虛。
孰克英賢，與爾剖符。

○ 六言詩十章其一/〔魏晉〕嵇康

惟上古堯舜，二人功德齊均，不以天下私親。
高尚簡朴慈順，寧濟四海蒸民。

○ 六言詩十章其二/〔魏晉〕嵇康

唐虞世道治，萬國穆親無事，賢愚各自得志。
晏然逸豫內忘，佳哉爾時可喜。

○ 六言詩十章其三/〔魏晉〕嵇康

智慧用有為，法令滋章寇生，紛然相召不停。
大人玄寂無聲，鎮之以靜自正。

○ 六言詩十章其四/〔魏晉〕嵇康

名與身孰親，哀哉世俗徇榮，馳騖竭力喪精。
得失相紛憂驚，自貪勤苦不寧。

○ 六言詩十章其五/〔魏晉〕嵇康

生生厚招咎，金玉滿堂莫守，古人安此粗醜。
獨以道德為友，故能延期不朽。

○ 六言詩十章其六/〔魏晉〕嵇康

名行顯患滋，位高勢重禍基，美色伐性不疑。
厚味腊毒難治，如何貪人不思。

○ 六言詩十章其七/〔魏晉〕嵇康

東方朔至清，外似貪污內貞，穢身滑稽隱名。
不為世累所攖，所欲不足無營。

○ 六言詩十章其八/〔魏晉〕嵇康

楚子文善仕，三為令尹不喜，柳下降身蒙恥。
不以爵祿為己，靖恭古惟二子。

○ 六言詩十章其九/〔魏晉〕嵇康

老萊妻賢明，不願夫子相荊，相將避祿隱耕。
樂道閑居採䓑，終厲高節不傾。

○ 六言詩十章其十/〔魏晉〕嵇康

嗟古賢原憲，棄背膏粱朱顏，樂此屢空飢寒。
形陋體逸心寬，得志一世無患。

○ 遊仙詩/〔魏晉〕嵇康

翩翩鳳翮，逢此網羅。

○ 贈石季倫詩/〔魏晉〕嵇紹

人生稟五常，中和為至德。
嗜欲雖不同，伐生所不識。
仁者安其身，不為外物惑。
事故誠多端，未若酒之賊。
內以損性命，煩辭傷軌則。
屢飲致疲怠，清和自否塞。
陽堅敗楚軍，長夜傾宗國。
詩書著明戒，量體節飲食。
遠希彭聃壽，虛心處沖默。
茹芝味醴泉，何為昏酒色。

○ 彈琴歌/〔魏晉〕陳阿登

連綿葛上藤，一緩復一緪。
欲知我姓名，姓陳名阿登。

○ 嘲友人詩/〔魏晉〕李充

同好齊歡愛，纏綿一何深。
子既識我情，我亦知子心。
燕婉歷年歲，和樂如瑟琴。
良辰不我俱，中闊似商參。
爾隔北山陽，我分南川陰。
嘉會罔克從，積思安可任。
目想妍麗姿，耳存清媚音。
修晝興永念，遙夜獨悲吟。
逝將尋行役，言別涕沾襟。
願爾降玉趾，一顧重千金。

○ 七月七日詩/〔魏晉〕李充

朗月垂玄景，洪漢截皓蒼。
牽牛難牽牛，織女守空箱。
河廣尚可越，怨此漢無梁。
北極躔眾星，璇璣運天綱。
素雲巡濛汜，炎帝收離光。

○ 送許從詩/〔魏晉〕李充

來若迅風歡，逝如歸雲征。
離合理之常，聚散安足驚。

○ 賜餞東堂詔令賦詩/〔魏晉〕李密

人亦有言，有因有緣。
官無中人，不如歸田。
明明在上，斯語豈然。

○ 與薛瑩詩/〔魏晉〕華核

存者今惟三，飛步有匹特。

○ 冬至詩/〔魏晉〕李氏

靈象尋數回，四氣平運散。
陰律鼓微陽，大明啓修旦。
感與時來興，心隨逝化嘆。
式宴集中堂，賓客盈朝館。

○ 麒麟頌/〔魏晉〕李暠

一角圓蹄，行中規矩。
遊必擇地，翔而後處。
不入䧟穽，不罹網罟。
德無不王，為之折股。

○ 蘭亭詩/〔魏晉〕華茂

林榮其鬱，浪激其隈。
泛泛輕觴，載欣載懷。

○ 神士賦歌/〔魏晉〕李謐

周孔重儒教，莊老貴無為。
二途雖如異，一是買聲兒。
生乎意不愜，死名用何施。
可心聊自樂，終不為人移。
脫尋余志者，陶然正若斯。

○ 經渦路作詩/〔魏晉〕李顒

言歸越東足，逝將反上都。
後洫填中路，改轍修茲衢。
旦發石亭境，夕宿桑首墟。
勁焱不興潤，零雨莫能濡。
亢陽彌十旬，涓滴未暫舒。
泉流成平陸，結駟可回車。
肇允相忘鱗，翻為涸池魚。
咫步不能移，白日奄桑榆。

○ 涉湖詩/〔魏晉〕李顒

旋經義興境，弭棹石蘭渚。
震澤為何在，今唯太湖浦。
圓徑縈五百，眇目緬無睹。
高天淼若岸，長津雜如縷。
窈窕尋灣漪，迢遞望巒嶼。
驚飆揚飛湍，浮霄薄懸岨。
輕禽翔雲漢，游鱗憩中滸。
黯藹天時陰，岧嶤舟航舞。
憑河安可殉，靜觀戒征旅。

○ 夏日詩/〔魏晉〕李顒

炎光爍南溟，溽暑融三夏。
黮䨴重雲蔭，砰稜震雷吒。

○ 羨夏篇/〔魏晉〕李顒

羲和遊輿併，祝融騁離光。
照穴應時啟，超川隨化亡。
咧咧林蜩鳴，翩翩鳴鵙翔。

○ 感冬篇/〔魏晉〕李顒

高陽攬玄轡，太皞御冬始。
望舒游天策，曜靈協燕紀。
蜿虹潛太陰，文雉化淮汜。

○ 離思篇/〔魏晉〕李顒

烈烈寒氣嚴，寥寥天宇清。

○ 詩/〔魏晉〕李顒

焦肺枯肝，抽腸裂膈。

○ 贈親友/〔魏晉〕李騫

幽棲多暇日，總駕萃荒坰。
南瞻帶宮雉，北睇拒畦瀛。
流火時將末，懸炭漸雲輕。
寒風率已厲，秋水寂無聲。
層陰蔽長野，凍雨暗窮汀。
侶浴浮還沒，孤飛息且驚。
三褫俄終歲，一丸曾未營。
閑居同洛涘，歸身款武城。
稍旅原思藋，坐夢尹勤荊。
監河愛斗水，蘇子惜餘明。
益州達友趣，廷尉辯交情。
豈若忻蓬蓽，收志偶沈冥。

○ 蘭亭詩/〔魏晉〕魏滂

三春陶和氣，萬物齊一歡。
明后欣時豐，駕言映清瀾。
亹亹德音暢，蕭蕭遺世難。
望巖愧脫屣，臨川謝揭竿。

○ 前溪歌七首其五/〔魏晉〕樂府

黃葛結蒙籠，生在洛溪邊。
花落逐水去，何當順流還，還亦不復鮮。

○ 蘭亭詩/〔魏晉〕桓偉

主人雖無懷，應物貴有尚。
宣尼遨沂津，蕭然心神王。
數子各言志，曾生發清唱。
今我欣斯游，慍情亦蹔暢。

○ 八陣圖/〔魏晉〕桓温

望古識其眞，臨源愛往跡。
恐君遺事節，聊下南山石。

○ 南林彈詩/〔魏晉〕桓玄

散帶躡良駟，揮彈出長林。
歸翮赴舊棲，喬木轉翔禽。
輕丸承條源，纖繳截雲尋。
落羽尋絕響，屢中轉應心。

○ 登荊山詩/〔魏晉〕桓玄

理不孤湛，影比有津。
曾是名岳，明秀超鄰。
器棲荒外，命契饗神。
我之懷矣，巾駕悄輪。

○ 贈張華詩/〔魏晉〕何劭

四時更代謝，懸象迭卷舒。
暮春忽復來，和風與節俱。
俯臨清泉涌，仰觀嘉木敷。
周旋我陋圃，西瞻廣武廬。
既貴不忘儉，處有能存無。
鎮俗在簡約，樹塞焉足摹。
在昔同班司，今者并園墟。
私願偕黃髮，逍遙綜琴書。
舉爵茂陰下，攜手共躊躇。
奚用遺形骸，忘筌在得魚。

○ 遊仙詩/〔魏晉〕何劭

青青陵上松，亭亭高山柏。
光色冬夏茂，根柢無凋落。
吉士懷真心，悟物思遠託。
揚志玄雲際，流目矚巖石。
羨昔王子喬，友道發伊洛。
迢遞陵峻岳，連翩御飛鶴。
抗迹遺萬里，豈戀生民樂。
長懷慕仙類，眇然心綿邈。

○ 雜詩/〔魏晉〕何劭

秋風乘夕起，明月照高樹。
閑房來清氣，廣庭發暉素。
靜寂愴然嘆，惆悵出游顧。
仰視垣上草，俯察階下露。
心虛體自輕，飄颻若仙步。
瞻彼陵上柏，想與神人遇。
道深難可期，精微非所慕。
勤思終遙夕，永言寫情慮。

○ 洛水祖王公應詔詩/〔魏晉〕何劭

穆穆聖王，體此慈仁。
友于之至，通于明神。
游宴綢繆，情戀所親。
薄云餞之，于洛之濱。
嵩崖巖巖，洪流湯湯。
春風動衿，歸雁和鳴。
我后饗客，鼓瑟吹笙。
舉爵惟別，聞樂傷情。
嘉宴既終，白日西歸。
群司告旋，鸞輿整綏。
我皇重離，頓轡驂騑。
臨川永嘆，酸涕沾頤。
崇恩感物，左右同悲。

○ 詩/〔魏晉〕何劭

亮無風雲會。安能襲塵軌。

○ 言志詩/〔魏晉〕何晏

鴻鵠比翼游，群飛戲太清。
常恐天網羅，憂禍一旦并。
豈若集五湖，順流唼浮萍。
逍遙放志意，何為怵惕驚。
轉蓬去其根，流飄從風移。
芒芒四海塗，悠悠焉可彌。
願為浮萍草，託身寄清池。
且以樂今日，其後非所知。

○ 詩/〔魏晉〕何晏

浮雲翳白日，微風輕塵起。

○ 悲秋夜/〔魏晉〕何瑾

欣莫欣兮春日，悲莫悲兮秋夜。
伊秋夜之可悲，增沈懷於遠情。
嘆授衣於豳詩，感蕭瑟於宋生。
天寥廓兮高褰，氣淒肅兮厲清。
燕泝陰兮歸飛，雁懷陽兮寒鳴。
霜凝條兮漼漼，露沾葉兮泠泠。

○ 皇太子集應令詩/〔魏晉〕潘尼

聖朝命方岳，爪牙司北鄰。
皇儲延篤愛，設餞送遠賓。
誰應今日宴，具惟廊廟臣。
置酒宣猷庭，擊鼓靈沼濱。
霑恩洽明兩，遭德會陽春。
羽觴飛醽醁，芳饌備奇珍。
巴渝二八奏，妙舞鼓鐸振。
長袂生回飆，曲裾揚輕塵。

○ 皇太子社詩/〔魏晉〕潘尼

太簇協青陽，履端發歲首。
孟月涉初旬，吉日唯上酉。
我后邇天休，設社祈遐耇。

○ 三月三日洛水作詩/〔魏晉〕潘尼

晷運無窮已，時逝焉可追。
斗酒足為歡，臨川胡獨悲。
暮春春服成，百草敷英蕤。
聊為三日游，方駕結龍旗。
廊廟多豪俊，都邑有豔姿。
朱軒蔭蘭皋，翠幕映洛湄。
臨岸濯素手，涉水搴輕衣。
沈鉤出比目，舉弋落雙飛。
羽觴乘波進，素卵隨流歸。

○ 贈河陽詩/〔魏晉〕潘尼

宓生化單父，子奇蒞東阿。
桐鄉建遺烈，武城播弦歌。
逸驥騰夷路，潛龍躍洪波。
弱冠步鼎鉉，既立宰三河。
流聲馥秋蘭，摛藻豔春華。
徒美天姿茂，豈謂人爵多。

○ 贈侍御史王元貺詩/〔魏晉〕潘尼

崑山積瓊玉，廣廈構眾材。
游鱗萃靈沼，撫翼希天階。
膏蘭孰為消，濟治由賢能。
王侯厭崇禮，回迹清憲臺。
蠖屈固小往，龍翔乃大來。
協心毗聖世，畢力贊康哉。

○ 贈長安令劉正伯詩/〔魏晉〕潘尼

遊鸞憑太虛，騰鱗託浮霄。
過蒙嘉時會，假翼陵扶搖。
疲憊充時乏，及余再同僚。
並跡侍儲宮，攜手登皇朝。
劉侯撫西都，邁績參豹喬。
德厚化必深，政明姦自消。
萬尋由積簣，千里一步超。
爾其騁逸軌，遠塗固可要。

○ 贈隴西太守張仲治詩/〔魏晉〕潘尼

二八由唐顯，周以多士隆。
群靈感韶運，理翮應翔風。
張生拔幽華，蘋蘩登二宮。
未幾振朱錦，剖符撫西戎。
及子仍同僚，贈言貽爾躬。
威刑有時用，唯德可令終。

○ 贈滎陽太守吳子仲詩/〔魏晉〕潘尼

大晉盛得人，儲宮畜髦士。
吳侯降高質，剖符授千里。
垂覆豈他鄉，回光臨桑梓。
寮類感岐路，黎庶思知恥。
老氏喻小鱗，曹參寄獄市。
無謂敝邑陋，覆簣由茲起。

○ 答楊士安詩/〔魏晉〕潘尼

逝將辭儲宮，棲遲集南畿。
不誤百里賤，徒惜年志衰。
躊躇顧城闕，怨戀慕端闈。
俊德貽妙詩，敷藻發清徽。
愧彼褒崇過，感此歧路悲。

○ 送盧弋陽景宣詩/〔魏晉〕潘尼

楊朱焉所哭，歧路重別離。
屈原何傷悲，生離情獨哀。
知命雖無憂，倉卒意低回。
歎氣從中發，灑淚隨襟頹。
九重不常鍵，閶闔有時開。
愧無貯衣獻，貽言取諸懷。

○ 迎大駕詩/〔魏晉〕潘尼

南山鬱岑崟，洛川迅且急。
青松蔭修嶺，綠蘩被廣隰。
朝日順長塗，夕暮無所集。
歸雲乘幰浮，淒風尋帷入。
道逢深識士，舉手對吾揖。
世故尚未夷，崤函方嶮澀。
狐狸夾兩轅，豺狼當路立。
翔鳳嬰籠檻，騏驥見維縶。
俎豆昔嘗聞，軍旅素未習。
且少停君駕，徐待干戈戢。

○ 送大將軍掾盧晏詩/〔魏晉〕潘尼

贈物雖陋薄，識意在忘言。
瓊琚尚交好，桃李貴往還。
蕭艾苟見納，貽我以芳蘭。

○ 贈汲郡太守李茂彥詩/〔魏晉〕潘尼

離索何惆悵，後會未可希。
河朔貴相忘，歧路安足悲。

○ 贈劉佐詩/〔魏晉〕潘尼

要言將誰苦，聊以貽友生。
念我二三賢，規我無隱情。

○ 游西岳詩/〔魏晉〕潘尼

駕言游西岳，寓目二華山。
金樓虎珀階，象榻瑇瑁筵。
中有神秀士，不知幾何年。

○ 長至詩/〔魏晉〕潘尼

渾儀賦四氣，玉衡運招搖。
靈晷修期夕，日南始今朝。

○ 詩其一/〔魏晉〕潘尼

尺璧信易遺，寸晷難可逾。
成名非我事，所玩琴與書。

○ 獻長安君安仁詩/〔魏晉〕潘尼

峨峨嵩岳，有巖其峻。
奕弈茂宗，載挺英俊。
仍代垂芳，金聲玉潤。
固天縱之，應期翼晉。(一章)

翼晉伊何，惟國之楨。
明理內照，流風外馨。
出敷五教，入贊典刑。
黎人既乂，庶獄既清。(二章)

邦人宗德，朝野歸真。
乃銓國議，乃綜彝倫。
優劣岡差，褒貶齊均。
九流順序，百郡望塵。(三章)

出不辭難，處不悶滯。
望色斯聽，溫言則厲。
志在恤人，損已濟代。
復宰舊都，三命而逝。(四章)

赫矣舊都，實惟西京。
人不安業，盜賊公行。
帝用西顧，朝簡英清。
僉曰我君，勳績維明。(五章)

西京伊何，實嶮實遐。
右帶湃隴，東接二華。
我政既平，我化惟嘉。
肅之斯威，綏之斯和。(六章)

卓公化密，國僑相鄭。
名垂載籍，勳加百姓。
今在潘後，實有惠政。
豈羨在昔，於茲亦盛。(七章)

僕夫授策，發軔皇都。
親戚鱗集，祖餞肥塗。
嘉餚紛錯，清酒百壺。
飲者未酲，宴不及娛。(八章)

曜靈速邁，王制難違。
投觴即路，憂公忘私。
袞職有闕，思君之歸。
將升皇極，入侍紫微。(九章)

否泰靡常，變通有時。
煌煌帝載，俟君而熙。
願崇大業，克俊良期。
屏營懷慕，舒憤獻詩。(十章)

○ 贈司空掾安仁詩/〔魏晉〕潘尼

桓桓上宰，穆穆四門。
投綸滄海，結綱昆仑。
迅翼爭赴，遊鱗競奔。
美哉逸軌，放轡無前。(一章)

放轡伊何，杖策來遊。
頡頏將相，高揖王侯。
華茂九春，實繁三秋。
騁辭泉踊，敷藻雲浮。(二章)

表奇髫齔，成名弱冠。
令德內光，文雅外煥。
幽冥必探，凝滯必散。
終賈杜口，楊班韜翰。(三章)

我車既駕，我弓既招。
既升尺木，將遊雲霄。
納言帝側，正色皇朝。
華組鳴佩，飛蟬曜貂。(四章)

人亦有言，人惡其上。
至樂貴和，大禮崇敬。
泉不可凌，必也心競。
伐善施勞，稱人所病。(五章)

文侯焉軾，干木在庭。
子奇何盛，車有老成。
昔聞顏子，今也吾生。
克己復禮，在貴不盈。(六章)

雜采故鄉，揚輝蓬宇。
文繡煌煌，衣裳楚楚。
何以會賓，蓽門環堵。
何以備餚，殺雞為黍。(七章)

伊余鄙夫，秩卑才朽。
溫溫恭人，恂恂善誘。
坐則接茵，行則攜手。
義惟諸父，好同朋友。(八章)

年時易逝，進德苦晚。
嘉彼駿逸，愧此疲蹇。
雖欲望塵，前驅遂遠。
解銜散轡，徘徊吳阪。(九章)

收迹衡門，旋軫上京。
主事之殷，以君之明。
緝熙台鼎，協濟和羹。
歧路多懷，賦詩贈行。(十章)

○ 贈陸機出為吳王郎中令詩/〔魏晉〕潘尼

東南之美，曩惟延州。
顯允陸生，於今尠儔。
振鱗南海，濯翼清流。
婆娑翰林，容與墳丘。(一章)

玉以瑜潤，隨以光融。
乃漸上京，羽儀儲宮。
玩爾清藻，味爾芳風。
泳之彌廣，挹之彌冲。(二章)

崑山何有，有瑤有珉。
及爾同僚，具惟近臣。
予涉素秋，子登青春。
愧無老成，廁彼日新。(三章)

祁祁大邦，惟桑惟梓。
穆穆伊人，南國之紀。
帝曰爾諧，惟王卿士。
俯樓從命，奚恤奚喜。(四章)

我車既巾，我馬既秣。
星陳夙駕，載脂載轄。
婉孌二宮，徘徊殿闥。
醪澄莫饗，孰慰飢渴。(五章)

昔子忝私，貽我蕙蘭。
今子徂東，何以贈旃。
寸晷惟寶，豈無璵璠。
彼美陸生，可與晤言。(六章)

○ 答陸士衡詩/〔魏晉〕潘尼

顧茲蓬蔚，廁根蘭陂。
膏澤雖均，華不足披。
逮春不茂，未秋先萎。
子濯鱗翼，我挫羽儀。
願言難常，載合載離。
昔遊禁闥，祗畏夕惕。
今放丘園，縱心夷易。
口詠新詩，目玩文迹。
予志耕圃，爾勤王役。
慚無琬琰，以詶尺璧。

○ 答傅咸詩/〔魏晉〕潘尼

序:司徒左長史傅長虞，會定九品，左長史宜得其才，屈為此職，此職執天下清議，宰割百國，而長虞性直而行，或有不堪，余與之親，作詩以規焉。

悠悠群吏，非子不整。
嗷嗷眾議，非子不靖。
忽荷略紐，握網提領。
矯矯貞臣，惟國之屏。

○ 七月七日侍皇太子宴玄圃園詩/〔魏晉〕潘尼

商風初授，辰火微流。
朱明送夏，少昊迎秋。
嘉禾茂園，方草被疇。
於時我后，以豫以游。

○ 上巳日帝會天淵池詩/〔魏晉〕潘尼

青春暮月，六氣和理。
律應姑洗，日惟元巳。
谷風散凝，微陽戒始。
春服既成，明靈降祉。

○ 皇太子上巳日詩/〔魏晉〕潘尼

玉衡連極，招搖指辰。
太昊司方，句芒御春。

○ 巳日詩/〔魏晉〕潘尼

靄靄疏圃，載繁載榮。
淡淡天泉，載淥載清。

○ 釋奠詩/〔魏晉〕潘尼

敦書請業，研幾通理。
尊師重道，釋奠崇祀。
德成教倫，孰云不祉。

○ 逸民吟其一/〔魏晉〕潘尼

莫我顧兮，傲世自遺。
舒志六合，由巢是追。
沐浴洪池，奮迅羽衣。
陟彼名山，採此芝薇。
朝雲靉靆，行露未晞。
遊魚群戲，翔鳥雙飛。
逍遙博觀，日晏忘歸。
嗟哉四士，從我者誰。(一作「嗟哉世士」)

○ 逸民吟其二/〔魏晉〕潘尼

我願遁居，隱身巖穴。
寵辱弗榮，誰能羈紲。

○ 詩/〔魏晉〕潘尼

八珍代羞，六飯迭舉。

○ 詩其二/〔魏晉〕潘尼

鸞鳥棲堂廡，不若翔寥廓。

○ 金谷集作詩/〔魏晉〕潘岳

王生和鼎實，石子鎮海沂。
親友各言邁，中心悵有違。
何以敘離思，攜手游郊畿。
朝發晉京陽，夕次金谷湄。
回谿縈曲阻，峻阪路威夷。
綠池泛淡淡，青柳何依依。
濫泉龍鱗瀾，激波連珠揮。
前庭樹沙棠，後園植烏椑。
靈囿繁石榴，茂林列芳梨。
飲至臨華沼，遷坐登隆坻。
玄醴染朱顏，但愬杯行遲。
揚桴撫靈鼓，簫管清且悲。
春榮誰不慕，歲寒良獨希。
投分寄石友，白首同所歸。

○ 河陽縣作詩二首其一/〔魏晉〕潘岳

微身輕蟬翼，弱冠忝嘉招。
在疚妨賢路，再升上宰朝。
猥荷公叔舉，連陪廁王寮。
長嘯歸東山，擁耒耨時苗。
幽谷茂纖葛，峻巖敷榮條。
落英隕林趾，飛莖秀陵喬。
卑高亦何常，升降在一朝。
徒恨良時泰，小人道遂消。
譬如野田蓬，斡流隨風飄。
昔倦都邑游，今掌河朔徭。
登城眷南顧，凱風揚微綃。
洪流何浩蕩，脩芒鬱岧嶤。
誰謂晉京遠，室邇身實遼。
誰謂邑宰輕，令名患不劭。
人生天地間，百年孰能要。
熲如槁石火，瞥若截道飆。
齊都無遺聲，桐鄉有餘謠。
福謙在純約，害盈由矜驕。
雖無君人德，視民庶不恌。

○ 河陽縣作詩二首其二/〔魏晉〕潘岳

日夕陰雲起，登城望洪河。
川氣冒山嶺，驚湍激巖阿。
歸雁暎蘭畤，游魚動圓波。
鳴蟬厲寒音，時菊耀秋華。
引領望京室，南路在伐柯。
大廈緬無覿，崇芒鬱嵯峨。
總總都邑人，擾擾俗化訛。
依水類浮萍，寄松似懸蘿。
朱博糾舒慢，楚風被琅邪。
曲蓬何以直，託身依叢麻。
黔黎竟何常，政成在民和。
位同單父邑，愧無子賤歌。
豈敢陋微官，但恐忝所荷。

○ 在懷縣作詩二首其一/〔魏晉〕潘岳

南陸迎修景，朱明送末垂。
初伏啓新節，隆暑方赫羲。
朝想慶雲興，夕遲白日移。
揮汗辭中宇，登城臨清池。
涼飆自遠集，輕襟隨風吹。
靈圃耀華果，通衢列高椅。
瓜瓞蔓長苞，薑芋紛廣畦。
稻栽肅芊芊，黍苗何離離。
虛薄乏時用，位微名日卑。
驅役宰兩邑，政績竟無施。
自我違京輦，四載迄于斯。
器非廊廟姿，屢出固其宜。
徒懷越鳥志，眷戀想南枝。

○ 在懷縣作詩二首其二/〔魏晉〕潘岳

春秋代遷逝，四運紛可喜。
寵辱易不驚，戀本難為思。
我來冰未泮，時暑忽隆熾。
感此還期淹，嘆彼年往駛。
登城望郊甸，游目歷朝寺。
小國寡民務，終日寂無事。
白水過庭激，綠槐夾門植。
信美非吾土，祗攪懷歸志。
眷然顧鞏洛，山川邈離異。
願言旋舊鄉，畏此簡書忌。
祗奉社稷守，恪居處職司。

○ 內顧詩二首其一/〔魏晉〕潘岳

靜居懷所歡，登城望四澤。
春草鬱青青，桑柘何奕奕。
芳林振朱榮，淥水激素石。
初征冰未泮，忽焉袗絺綌。
漫漫三千里，迢迢遠行客。
馳情戀朱顏，寸陰過盈尺。
夜愁極清晨，朝悲終日夕。
山川信悠永，願言良弗獲。
引領訊歸雲，沈思不可釋。

○ 內顧詩二首其二/〔魏晉〕潘岳

獨悲安所慕，人生若朝露。
綿邈寄絕域，眷戀想平素。
爾情既來追，我心亦還顧。
形體隔不達，精爽交中路。
不見山上松，隆冬不易故。
不見陵澗柏，歲寒守一度。
無謂希見疏，在遠分彌固。

○ 悼亡詩三首其一/〔魏晉〕潘岳

荏苒冬春謝，寒暑忽流易。
之子歸窮泉，重壤永幽隔。
私懷誰克從，淹留亦何益。
僶俛恭朝命，回心反初役。
望廬思其人，入室想所歷。
幃屏無仿佛，翰墨有餘迹。
流芳未及歇，遺挂猶在壁。
悵怳如或存，回遑忡驚惕。
如彼翰林鳥，雙棲一朝祇。
如彼游川魚，比目中路析。
春風緣隟來，晨霤承簷滴。
寢息何時忘，沈憂日盈積。
庶幾有時衰，莊缶猶可擊。

○ 悼亡詩三首其二/〔魏晉〕潘岳

皎皎窗中月，照我室南端。
清商應秋至，溽暑隨節闌。
凜凜涼風升，始覺夏衾單。
豈曰無重纊，誰與同歲寒。
歲寒無與同，朗月何朧朧。
展轉盻枕席，長簟竟牀空。
牀空委清塵，室虛來悲風。
獨無李氏靈，仿佛睹爾容。
撫衿長歎息，不覺涕霑胸。
沾胸安能已，悲懷從中起。
寢興目存形，遺音猶在耳。
上慚東門吳，下愧蒙莊子。
賦詩欲言志，此志難具紀。
命也可奈何，長戚自令鄙。

○ 悼亡詩三首其三/〔魏晉〕潘岳

曜靈運天機，四節代遷逝。
淒淒朝露凝，烈烈夕風厲。
奈何悼淑儷，儀容永潛翳。
念此如昨日，誰知已卒歲。
改服從朝政，哀心寄私制。
茵幬張故房，朔望臨爾祭。
爾祭詎幾時，朔望忽復盡。
衾裳一毁撤，千載不復引。
亹亹期月周，戚戚彌相愍。
悲懷感物來，泣涕應情隕。
駕言陟東阜，望墳思紆軫。
徘徊墟墓間，欲去復不忍。
徘徊不忍去，徙倚步踟躕。
落葉委埏側，枯荄帶墳隅。
孤魂獨煢煢，安知靈與無。
投心遵朝命，揮涕強就車。
誰謂帝宮遠，路極悲有餘。

○ 楊氏七哀詩/〔魏晉〕潘岳

漼如葉落樹，邈若雨絕天。
雨絕有歸雲，葉落何時連。
山氣冒岡嶺，長風鼓松柏。
堂虛聞鳥聲，室暗如日夕。
晝愁奄逮昏，夜思忽終昔。
展轉獨悲窮，泣下沾枕席。
人居天地間，飄若遠行客。
先後詎能幾，誰能弊金石。

○ 思子詩/〔魏晉〕潘岳

造化甄品物，天命代虛盈。
奈何念稚子，懷奇隕幼齡。
追想存仿佛，感道傷中情。
一往何時還，千載不復生。

○ 閣道謠/〔魏晉〕潘岳

閣道東，有大牛，王濟鞅，裴楷輶，和嶠刺促不得休。

○ 關中詩十六章/〔魏晉〕潘岳

於皇時晉，受命既固。
三祖在天，聖皇紹祚。
德博化光，刑簡枉錯。
微火不戒，延我寶庫。(一章)

蠢爾戎狄，狡焉思肆。
虞我國眚，窺我利器。
獄牧慮殊，威懷理二。
將無專策，兵不素肄。(二章)

翹翹趙王，請徒三萬。
朝議惟疑，未逞斯願。
桓桓梁征，高牙乃建。
旗蓋相望，偏師作援。(三章)

虎視眈眈，威彼好畤。
素甲日耀，玄幕雲起。
誰其繼之，夏侯卿士。
惟系惟處，別營棋跱。(四章)

夫豈無謀，戎士承平。
守有完郛，戰無全兵。
鋒交卒奔，孰免孟明。
悄檄秦郊，告敗上京。(五章)

周殉師令，身膏氐斧。
人之云亡，貞節克舉。
盧播違命，投畀朔土。
為法受惡，誰謂荼苦。(六章)

哀此黎元，無罪無辜。
肝腦塗地，白骨交衢。
夫行妻寡，父出子孤。
俾我晉民，化為狄俘。(七章)

亂離斯瘼，日月其稔。
天子是矜，旰食晏寢。
主憂臣勞，孰不只懍。
愧無獻納，尸素以甚。(八章)

皇赫斯怒，爰整精銳。
命彼上谷，指日遄逝。
親奉成規，棱威遐厲。
首陷中亭，揚聲萬計。(九章)

兵固詭道，先聲後實。
聞之有司，以萬為一。
紂之不善，我未之必。
虛皛湳德，繆彰甲吉。(十章)

雍門不啓，陳湃危逼。
觀遂虎奮，感恩輸力。
重圍克解，危城載色。
豈曰無過，功亦不測。(十一章)

情固萬端，于何不有。
紛紜齊萬，亦孔之醜。
曰納其降，曰梟其首。
疇真可掩，孰僞可久。(十二章)

既徵爾辭，既蔽爾訟。
當乃明實，否則證空。
好爵既靡，顯戮亦從。
不見竇林，伏尸漢邦。(十三章)

周人之詩，寔曰采薇。
北難獫狁，西患昆夷。
以古況今，何足曜威。
徒愍斯民，我心傷悲。(十四章)

斯民如何，荼毒于秦。
師旅既加，饑饉是因。
疫癘淫行，荊棘成榛。
絳陽之粟，浮于渭濱。(十五章)

明明天子，視民如傷。
申命群司，保爾封疆。
靡暴于眾，無陵于強。
惴惴寡弱，如熙春陽。(十六章)

○ 為賈謐作贈陸機詩/〔魏晉〕潘岳

肇自初創，二儀絪縕。
粵有生民，伏羲始君。
結繩闡化，八象成文。
芒芒九有，區域以分。(一章)

神農更王，軒轅承紀。
畫野離疆，爰封眾子。
夏殷既襲，宗周繼祀。
綿綿瓜瓞，六國互峙。(二章)

強秦兼并，吞滅四隅。
子嬰面櫬，漢祖膺圖。
靈獻微弱，在涅則渝。
三雄鼎足，孫啓南吳。(三章)

南吳伊何，僣號稱王。
大晉統天，仁風遐揚。
僞孫銜璧，奉土歸疆。
婉婉長離，凌江而翔。(四章)

長離云誰，咨爾陸生。
鶴鳴九皋，猶載厥聲。
況乃海隅，播名上京。
爰應旌招，撫翼宰庭。(五章)

儲皇之選，實簡惟良。
英英朱鸞，來自南岡。
曜藻崇正，玄冕丹裳。
如彼蘭蕙，載采其芳。(六章)

藩岳作鎮，輔我京室。
旋反桑梓，帝弟作弼。
或云國宦，清塗攸失。
吾子洗然，恬淡自逸。(七章)

廊廟惟清，俊乂是延。
擢應嘉舉，自國而遷。
齊轡群龍，光贊納言。
優游省闥，珥筆華軒。(八章)

昔余與子，繾綣東朝。
雖禮以賓，情通友僚。
嬉娛絲竹，撫鞞舞韶。
修日朗月，攜手逍遙。(九章)

自我離群，二周于今。
雖簡其面，分著情深。
子其超矣，實慰我心。
發言為詩，俟望好音。(十章)

欲崇其高，必重其層。
立德之柄，莫匪安恆。
在南稱柑，度北則橙。
崇子鋒穎，不頹不崩。(十一章)

○ 北芒送別王世胄詩五章/〔魏晉〕潘岳

微微髮膚，受之父母。
峨峨王侯，中外之首。
子親伊姑，我父惟舅。
昆同瓜瓞，志齊執友。(一章)

惟我王侯，風節英茂。
執憲中朝，剖符名守。
配作此牧，頻顯煩授。
徐以姻掇，涼疾不就。(二章)

桓桓平北，帝之寵弟。
彬彬我兄，敦書悅禮。
乃降厥資，訓戎作楷。
誰謂荼苦，其甘如薺。(三章)

忠惟行本，恭惟德基。
沈此舊痾，不敢屢辭。
命彼僕駕，謂之輿之。
如彼孫子，臏足乘轖。(四章)

朱鑣既揚，四轡既整。
駕言餞行，告辭芒嶺。
情有遷延，日無餘景。
回轅南翔，心焉北騁。(五章)

○ 家風詩/〔魏晉〕潘岳

綰髮綰髮，髮亦鬢止。
日祗日祗，敬亦慎止。
靡專靡有，受之父母。
鳴鶴匪和，析薪弗荷。
隱憂孔疚，我堂靡構。
義方既訓，家道穎穎。
豈敢荒寧，一日三省。

○ 於賈謐坐講漢書詩/〔魏晉〕潘岳

治道在儒，弘儒由人。
顯允魯侯，文質彬彬。
筆下摛藻，席上敷珍。
前疑既辨，舊史惟新。
惟新爾史，既辨爾疑。
延我寮友，講此微辭。

○ 離合詩/〔魏晉〕潘岳

佃漁始化，人民穴處。
意守醇朴，音應律呂。
乘梓被源，卉木在野。
錫鸞未設，金石拂舉。
害咎蠲消，吉德流普。
谿谷可安，奚作櫟宇。
嫣然以意，焉懼外侮。
熙神委命，已求多祜。
嘆彼季末，口出擇語。
誰能墨識，言喪厥所。
壟畝之諺，龍潛嚴阻。
鮮義崇亂，少長失敘。

○ 東郊詩/〔魏晉〕潘岳

出自東郊，憂心搖搖。
遵彼萊田，言采其樵。

○ 金谷會詩/〔魏晉〕潘岳

遂擁朱旄，作鎮淮泗。

○ 魯公詩/〔魏晉〕潘岳

如地之載，如天之臨。

○ 詩其二/〔魏晉〕潘岳

柳條恒著地，弱柳荫修衢。

○ 詩其三/〔魏晉〕潘岳

依水類浮萍，倚松如懸蘿。

○ 蘭亭詩/〔魏晉〕孫嗣

望巖懷逸許，臨流想奇莊。
誰云真風絕，千載挹餘芳。

○ 團扇銘/〔魏晉〕孫康

有圓者扇，誕此秀儀。
晞露散霾，擬日定規。
朗姿玉暢，惠風時披。

○ 贈陸士龍詩/〔魏晉〕孫拯

五龍戢號，雲鳥纂紀。
淳化既離，義風載始。
軒冕垂容，文教乃理。
奕奕洪族，盛德豐祀。(一章)

於赫皇吳，應天統元。
丞相文烈，公光贊勳。
九命皇耀，茂德彌勤。
華黻襲藻，金石載振。(二章)

淵哉陸生，丕顯洪胄。
亦崇懿風，邈此弘裕。
無競厥德，豐光伊茂。
文以義好，施以仁富。(三章)

山積惟峻，道隆名遐。
潛景在淵，龍躍承華。
既淑爾儀，誰不允嘉。
有漼重淵，載清其波。(四章)

濟濟皇朝，峨峨髦士。
序爵以賢，惟俊萃止。
翩翻二宮，令問不已。
乃遷華閣，皇典斯紀。(五章)

思文大謨，恢我王猷。
清風肆穆，雅憲允休。
邁彼江川，邈此北流。
微言蘭馥，玉藻雲浮。(六章)

遭時之險，虎宰滔天。
憑德美重，縶此俊賢。
休否既亨，名以德淵。
清徽伊鑠，贊之彌堅。(七章)

明明大象，玄鑒照微。
顯允君子，求福不回。
善挹餘慶，險以德祈。
澄濁以清，罔有不暉。(八章)

釋彼短寄，樂此窈冥。
形以神和，思以情新。
青雲方乘，芳餌可捐。
達觀在一，萬物自賓。(九章)

制動以靜，秘景在陰。
靈根可棲，樂此隈岑。
關楗重閉，誰和子音。
瞻彼晨風，思託茂林。(十章)

○ 詠莊子詩/〔魏晉〕孫放

巨細同一馬，物化無常歸。
修鯤解長鱗，鵬起片雲飛。
撫翼摶積風，仰凌垂天翬。

○ 數詩/〔魏晉〕孫放

一往縱神懷，矯迹步玄闈。

○ 為劉曜進酒作/〔魏晉〕孫機

僕谷王，關右稱帝皇。當持重，保土疆。輕用兵，敗洛陽。祚運窮，天所亡。開大分，持一觴。

○ 征西官屬送於陟陽候作詩/〔魏晉〕孫楚

晨風飄歧路，零雨被秋草。
傾城遠追送，餞我千里道。
三命皆有極，咄嗟安可保。
莫大於殤子，彭聃猶為夭。
吉凶如糾纆，憂喜相紛繞。
天地為我壚，萬物一何小。
達人垂大觀，誡此苦不早。
乖離即長衢，惆悵盈懷抱。
孰能察其心，鑒之以蒼昊。
齊契在今朝，守之與偕老。

○ 之馮翊祖道詩/〔魏晉〕孫楚

舉翮撫三秦，抗我千里目。
念當隔山河，執觴懷慘毒。

○ 出歌/〔魏晉〕孫楚

茱萸出芳樹顛，鯉魚出洛水泉。
白鹽出河東，美豉出魯淵。
薑桂茶荈出巴蜀，椒橘木蘭出高山。
蓼蘇出溝渠，精稗出中田。

○ 答弘農故吏民詩/〔魏晉〕孫楚

昔我先侯，邁德垂化。
康哉之詠，實由良佐。
惟余忝辱，弗克負荷。
每歷貴邦，仰瞻泰華。
追慕先軌，感想哀嗟。
詵詵臣故，爰及群士。
皓首老成，率彼邑里。
闡崇高義，長幼以齒。

○ 除婦服詩/〔魏晉〕孫楚

時邁不停，日月電流。
神爽登遐，忽已一周。
禮制有敘，告除靈丘。
臨祠感痛，中心若抽。

○ 太僕座上詩/〔魏晉〕孫楚

朝欽厥庸，出尹京畿。
回授太僕，四牡騑騑。
綠耳盈箱，翠華葳蕤。
勳齊庭實，增國之暉。

○ 會王侍中座上詩/〔魏晉〕孫楚

顯允君子，時惟英邵。
玄貂左移，華蟬增曜。

○ 祖道詩/〔魏晉〕孫楚

仰天惟龍，御地以驥。
利有攸往，不期而至。

○ 爾汝歌/〔魏晉〕孫皓

昔與汝為鄰，今與汝為臣。
上汝一杯酒，令汝壽萬春。

○ 蘭亭詩二首其一/〔魏晉〕孫統

茫茫大造，萬化齊軌。
罔悟玄同，競異摽旨。
平勃運謀，黃綺隱幾。
凡人仰希，期山期水。

○ 蘭亭詩二首其二/〔魏晉〕孫統

地主觀山水，仰尋幽人蹤。
回沼激中逵，疏竹間修桐。
因流轉輕觴，冷風飄落松。
時禽吟長澗，萬籟吹連峰。

○ 蘭亭詩二首其一/〔魏晉〕孫綽

春詠登臺，亦有臨流。
懷彼伐木，宿此良儔。
修竹蔭沼，旋瀨縈丘。
穿池激湍，連濫觴舟。

○ 蘭亭詩二首其二/〔魏晉〕孫綽

流風拂枉渚，停雲蔭九皋。
鶯語吟修竹，游鱗戲瀾濤。
攜筆落雲藻，微言剖纖毫。
時珍豈不甘，忘味在聞韶。

○ 秋日詩/〔魏晉〕孫綽

蕭瑟仲秋月，飂戾風雲高。
山居感時變，遠客興長謠。
疏林積涼風，虛岫結凝霄。
湛露灑庭林，密葉辭榮條。
撫葉悲先落，攀松羨後凋。
垂綸在林野，交情遠市朝。
澹然古懷心，濠上豈伊遙。

○ 詩/〔魏晉〕孫綽

迢迢雲端月，灼爍霞間星。
清商激西牖，澄景燭南欞。

○ 詩/〔魏晉〕孫綽

野馬閑於羈，澤雉屈於樊。
神王自有所，何為人事間。

○ 情人碧玉歌二首其二/〔魏晉〕孫綽

碧玉破瓜時，相為情顛倒。
感郎不羞赧，回身就郎抱。

○ 表哀詩/〔魏晉〕孫綽

茫茫太極，賦授理殊。
咨生不辰，仁考夙徂。
微微沖弱，眇眇偏孤。
叩心昊蒼，痛貫黃墟。
肅我以義，鞠我以仁。
嚴邁商風，思洽陽春。
昔聞鄒母，勤教善分。
懿矣慈妣，曠世齊運。
嗟予小子，譬彼土糞。
俯愧陋質，仰忝高訓。
悠悠玄運，四氣錯序。
自我酷痛，載離寒暑。
寥寥空堂，寂寂響戶。
塵蒙几筵，風生棟宇。
感昔有恃，望晨遲顏。
婉孌懷袖，極願盡歡。
奈何慈妣，歸體幽埏。
酷矣痛深，剖髓摧肝。

○ 贈溫嶠詩/〔魏晉〕孫綽

大朴無像，鑽之者鮮。
玄風雖存，微言靡演。
邈矣哲人，測深鉤緬。
誰謂道遼，得之無遠。(一章)

既綜幽紀，亦理俗羅。
神濯無浪，形渾俗波。
穎非我朗，貴在光和。
振翰梧摽，翻飛丹霞。(二章)

爰在衝亂，質嶷韻令。
長崇簡易，業大德盛。
體與榮辭，迹與化競。
經緯天維，翼亮皇政。(三章)

狡哉不臣，拒順稱兵。
矯矯君侯，杖鉞斯征。
鯨鯢懸鰓，靈滸載清。
淨能弘道，動□功成。(四章)

無則無慕，有必有希。
仰蔭風雲，自同蘭夷。
辭以運情，情詣名遺。
忘其言往，鑒諸旨歸。(五章)

○ 與庾冰詩/〔魏晉〕孫綽

浩浩元化，五運迭送。
昏明相錯，否泰時用。
數鍾大過，乾象摧棟。
惠懷凌構，神鑾不控。(一章)

德之不逮，痛矣悲夫。
蠻夷交迹，封豕充衢。
芒芒華夏，鞠為戎墟。
哀兼黍離，痛過茹荼。(二章)

天未忘晉，乃眷東顧。
中宗奉時，龍飛廓祚。
河洛雖堙，淮海獲悆。
業業意兆，相望道著。(三章)

天步艱難，蹇運方資。
凶羯稽誅，外憂未夷。
矧乃蕭牆，仍生梟鵄。
逆兵累遘，三纏紫微。(四章)

遠惟自天，抑亦由人。
道苟無虧，釁故曷因。
遑遑遺黎，死痛生勤。
撫運懷□，天地不仁。(五章)

烝哉我皇，哲嶷自然。
遠□隆替，思懷普天。
明發詢求，德音遐宣。
臨政存化，暱親尊賢。(六章)

親賢孰在，實賴伯舅。
卓矣都鄉，光此舉首。
苟云至公，身非己有。
將敷徽猷，仰贊聖后。(七章)

義存急病，星駕路次。
穆爾平心，不休不悴。
險無矜容，商無凌氣。
形與務動，志恬道味。(八章)

余與夫子，分以情照。
如彼清風，應此朗嘯。
契定一面，遂隆雅好。
弛張雖殊，宮商同調。(九章)

無湖之寓，家子之館。
武昌之游，繾綣夕旦。
邂逅不已，同集海畔。
宅仁懷舊，用忘僑嘆。(十章)

晏安難常，理有會乖。
之子之性，惆悵低徊。
子沖赤霄，我戢蓬黎。
啓興歧路，慨矣增懷。(十一章)

我聞為政，寬猛相革。
體非太上，疇能全德。
鑒彼韋弦，慎爾準墨。
人望在茲，可不允塞。(十二章)

古人重離，必有贈遷。
千金之遺，孰與片言。
勵矣庾生，勉蹤前賢。
何以將行，取諸斯篇。(十三章)

○ 答許詢詩/〔魏晉〕孫綽

仰觀大造，俯覽時物。
機過患生，吉凶相拂。
智以利昏，識由情屈。
野有寒枯，朝有炎鬱。
失則震驚，得必充詘。(一章)

峨峨高門，鬼窺其庭。
弈弈華輪，路險則傾。
前輈摧軸，後鸞振鈴。
將隊競奔，誨在臨頸。
達人悟始，外身遺榮。(二章)

遺榮榮在，外身身全。
卓哉先師，修德就閑。
散以玄風，滌以清川。
或步崇基，或恬蒙園。
道足匈懷，神棲浩然。(三章)

咨余沖人，稟此散質。
器不韜俗，才不兼出。
斂衽告誠，敢謝短質。
冥運超感，遘我玄逸。
宅心遼廊，咀嚼妙一。(四章)

孔父有言，後生可畏。
灼灼許子，挺奇拔萃。
方玉比瑩，擬蘭等蔚。
寄懷大匠，仰希遐致。
將隆千仞，豈限一匱。(五章)

自我提攜，倏忽四周。
契合一源，好結回流。
泳必齊味，翔必俱游。
歡與時積，遂隆綢繆。
一日不見，情兼三秋。(六章)

矧乃路遐，致茲乖違。
爾託西隅，我滯斯畿。
寂寂委巷，寥寥閑扉。
淒風夜激，皓雪晨霏。
隱機獨詠，賞音者誰。(七章)

貽我新詩，韻靈旨清。
粲如揮錦，琅若叩瓊。
既欣夢解，獨愧未冥。
慍在有身，樂在忘生。
余則異矣，無往不平。
理苟皆是，何累於情。(八章)

□□□□，戒以古人。
邈彼巢皓，千載絕塵。
山棲嘉遁，亦有負薪。
量力守約，敢希先人。
且戢讜言，永以書紳。(九章)

○ 贈謝安詩/〔魏晉〕孫綽

緬哉冥古，邈矣上皇。
夷明太素，結紐靈綱。
不有其一，二理曷彰。
幽源散流，玄風吐芳。
芳扇則歇，流引則遠。
朴以凋殘，實由英翦。
捷徑交軫，荒塗莫踐。
超哉沖悟，乘雲獨反。
青松負雪，白玉經飆。
鮮藻彌映，素質逾昭。
凝神內湛，未醨一澆。
遂從雅好，高跱九霄。
洋洋浚泌，藹藹丘園。
庭無亂轍，室有清弦。
足不越疆，談不離玄。
心憑浮雲，氣齊皓然。
仰詠道誨，俯膺俗教。
天生而靜，物誘則躁。
全由抱朴，災生發竅。
成歸前識，孰能默覺。
曖曖幽人，藏器掩曜。
涉易知損，棲才測妙。
交存風流，好因維縶。
自我不遘，寒暑三襲。
漢文延賈，知其弗及。
戴生之黃，不覺長揖。
與爾造玄，迹未偕入。
鳴翼既舒，能不鶴立。
整翰望風，庶同遙集。

○ 三月三日詩/〔魏晉〕孫綽

姑洗斡運，首陽穆闡。
嘉卉萋萋，溫風暖暖。
言滌長瀨，聊以游衍。
縹䓅暎流，綠柳蔭坂。
羽從風飄，鱗隨浪轉。

○ 康僧會贊/〔魏晉〕孫綽

會公蕭瑟，實惟令質。
心無近累，情有餘逸。
厲此幽夜，振彼尤黜。
超然遠詣，卓矣高出。

○ 交阯合浦民爲賈琮歌/〔魏晉〕佚名

賈父來晚，使我先反。
今見清平，吏不敢飯。

○ 吟/〔魏晉〕佛圖澄

殿乎殿乎。棘子成林。將壞人衣。

○ 帆/〔魏晉〕湛方生

彭蠡紀三江，廬岳主眾阜。
白沙淨川路，青松蔚巖首。
此水何時流，此山何時有。
人運互推遷，茲器獨長久。
悠悠宇宙中，古今迭先後。

○ 還都帆詩/〔魏晉〕湛方生

高岳萬丈峻，長湖千里清。
白沙窮年潔，林松冬夏青。
水無暫停流，木有千載貞。
寤言賦新詩，忽忘羈客情。

○ 天晴詩/〔魏晉〕湛方生

屏翳寢神轡，飛廉收靈扇。
青天瑩如鏡，凝津平如研。
落帆修江渚，悠悠極長眄。
清氣朗山壑，千里遙相見。

○ 諸人共講老子詩/〔魏晉〕湛方生

吾生幸凝湛，智浪紛競結。
流宕失真宗，遂之弱喪轍。
雖欲反故鄉，埋翳歸途絕。
滌除非玄風，垢心焉能歇。
大矣五千鳴，特為道喪設。
鑒之誠水鏡，塵穢皆朗徹。

○ 詩/〔魏晉〕湛方生

仲秋有清氣，始涼猶未淒。
蕭蕭山磵風，泠泠積石溪。

○ 詩/〔魏晉〕湛方生

發鞍踞平陸，秣馬青山阿。
濁酒炙枯魚，鼎食何必過。

○ 懷歸謠/〔魏晉〕湛方生

辭衡門兮至歡，懷生離兮苦辛。
豈羈旅兮一慨，亦代謝兮感人。
四運兮遒盡，化新兮歲故。
氛慘慘兮凝晨，風淒淒兮薄暮。
雨雪兮交紛，重雲兮四布。
天地兮一色，六合兮同素。
山木兮摧披，津壑兮凝沍。
感羈旅兮苦心，懷桑梓兮增慕。
胡馬兮戀北，越鳥兮依陽。
彼禽獸兮尚然，況君子兮去故鄉。
望歸塗兮漫漫，盼江流兮洋洋。
思涉路兮莫由，欲越津兮無梁。

○ 秋夜詩其一/〔魏晉〕湛方生

悲九秋之為節，物凋悴而無榮。
嶺頹鮮而殞綠，木傾柯而落英。
履代謝以惆悵，睹搖落而興情。
信皋壤而感人，樂未畢而哀生。
秋夜清兮，何秋夕之轉長。
夜悠悠而難極，月皦皦而停光。
播商氣以清溫，扇高風以革涼。
水激波以成漣，露凝結而為霜。
凡有生而必凋，情何感而不傷。
苟靈符之未虛，孰茲戀之可忘。
何天懸之難釋，思假暢之冥方。
拂塵衿於玄風，散近滯於老莊。
攬逍遙之宏維，總齊物之大綱。
同天地於一指，等太山於毫芒。
萬慮一時頓渫，情累豁焉都忘。
物我泯然而同體，豈復壽夭於彭殤。

○ 秋夜詩其二/〔魏晉〕湛方生

白露霏以靜降。

○ 秋夜詩其三/〔魏晉〕湛方生

氣入肌以淒凜，風灑林而蕭索。

○ 秋夜詩其四/〔魏晉〕湛方生

星傾暉以流素。

○ 游園詠/〔魏晉〕湛方生

諒茲境之可懷，究川阜之奇勢。
水窮清以澈鑒，山鄰天而無際。
乘初霽之新景，登北館以悠矚。
對荊門之孤阜，傍魚陽之秀岳。
乘夕陽而含詠，杖輕策以行游。
襲秋蘭之流芬，幕長猗之森修。
任緩步以升降，歷丘墟而四周。
智無涯而難恬，性有方而易適。
差一毫而遽乖，徒理存而事隔。
故羈馬思其華林，籠雉想其皋澤。
矧流客之歸思，豈可忘於疇昔。

○ 廬山神仙詩/〔魏晉〕湛方生

吸風玄圃，飲露丹霄。
室宅五岳，賓友松喬。

○ 後齊詩/〔魏晉〕湛方生

解纓復褐，辭朝歸藪。
門不容軒，宅不盈畝。
茂草籠庭，滋蘭拂牖。
撫我子侄，攜我親友。
茹彼園蔬，飲此春酒。
開欞攸瞻，坐對川阜。
心焉孰託，託心非有。
素構易抱，玄根難朽。
即之匪遠，可以長久。

○ 庭前植稻苗贊/〔魏晉〕湛方生

蒨蒨嘉苗，離離階側。
弱葉繁蔚，圓株疏植。
清流津根，輕露濯色。

○ 法嬰玄靈之曲二首其一/〔魏晉〕葛洪

大象雖寥廓，我把天地戶。
披雲沈靈輿，倏忽適下土。
空洞成玄音，至靈不容冶。
太真噓中唱，始知風塵苦。
頤神三田中，納精六闕下。
遂乘萬龍楯，馳騁眄九野。

○ 法嬰玄靈之曲二首其二/〔魏晉〕葛洪

玄圃遏北臺，五城煥嵳峩。
啟彼無涯津，泛此織女河。
仰止升絳庭，下遊月窟阿。
顧盼八落外，指招九雲遐。
忽已不覺勞，豈悟少與多。
撫璈命眾女，詠歌發中和。
妙暢自然樂，為此玄雲歌。
韶盡至韻存，真音辭無邪。

○ 上元夫人步玄之曲/〔魏晉〕葛洪

昔涉玄真道，騰步登太霞。
負笈造天關，借問太上家。
忽過紫微垣，真人列如麻。
淥景清飆起，雲蓋映朱葩。
蘭宮敞琳闕，碧空起璚沙。
丹臺結空構，暐暐生光華。
飛鳳踶甍峙，燭龍倚委蛇。
玉胎來絳芝，九色紛相挐。
挹景練仙骸，萬劫方童牙。
誰言壽有終，扶桑不為查。

○ 四非歌/〔魏晉〕葛洪

晨登太霞宮，挹此八玉蘭。
夕入玄元闕，采蕊掇瑯玕。
濯足匏瓜河，織女立津盤。
吐納挹景雲，味之當一餐。
紫微何濟濟，璚輪復朱丹。
朝發汗漫府，暮宿勾陳垣。
去去道不同，且各體所安。
二儀設猶存，奚疑億萬椿。
莫與世人說，行尸言此難。

○ 洗藥池詩/〔魏晉〕葛洪

洞陰泠泠，風佩清清。
仙居永劫，花木長榮。

○ 贈毌丘儉詩/〔魏晉〕杜摯

騏驥馬不試，婆娑槽櫪間。
壯士志未伸，坎軻多辛酸。
伊摯為媵臣，呂望身操竿。
夷吾困商販，甯戚對牛嘆。
食其處監門，淮陰饑不餐。
買臣老負薪，妻畔呼不還。
釋之宦十年，位不增故官。
才非八子倫，而與齊其患。
無知不在此，袁盎未有言。
被此篤病久，榮衛動不安。
聞有韓眾藥，信來給一丸。

○ 贈毋丘荊州詩/〔魏晉〕杜摯

鵠飛舉萬里，一飛翀昊蒼。
翔高志難得，離鴻失所望。

○ 贈摯仲洽詩/〔魏晉〕杜育

之子于歸，言秣其駒。
矧乃斯人，乃邁乃徂。
雖非顯甫，餞彼百壺。
雖非張仲，將膾河魚。
人亦有言，貴在同音。
雖曰翻飛，曾未異林。
顧戀同枝，增其慨心。
望爾不遐，無金玉音。

○ 金谷詩/〔魏晉〕杜育

既而慨而，感此离析。

○ 詩/〔魏晉〕杜育

臨下覽群動。

○ 送桓竟陵詩/〔魏晉〕卞裕

翰城將孰寄，懷人應斯蒞。
餞行臨高阜，怡衿睦景氣。

○ 詩/〔魏晉〕卞裕

余弟適東邁，眷戀將乖情。
離別信吾事，悽心相纚嬰。

○ 蘭亭詩/〔魏晉〕虞說

神散宇宙內，形浪濠梁津。
寄暢須臾歡，尚想味古人。

○ 答賀蠟詩/〔魏晉〕江偉

蠟節之會，廓焉獨處。
晨風朝興，思我慈父。
我心懷戀，運首延佇。

○ 答軍司馬詩/〔魏晉〕江偉

羈縶繫世網，進退惟準繩。

○ 詠秋詩/〔魏晉〕江回

祝融解炎轡，蓐收起涼駕。
高風催節變，凝露督物化。
長林悲素秋，茂草思朱夏。
鳴雁薄雲嶺，蟋蟀吟深榭。
寒蟬向夕號，驚飆激中夜。
感物增人懷，悽然無欣暇。

○ 詠貧詩/〔魏晉〕江回

蓽門不啓扉，環堵蒙蒿榛。
空瓢覆壁下，簞上自生塵。
出門誰氏子，憊哉一何貧。

○ 詩/〔魏晉〕江回

巨鰲戴蓬萊，大鯤運天池。
倏忽雲雨興，俯仰三洲移。

○ 補亡詩六首其一·南陔/〔魏晉〕束皙

循彼南陔，言采其蘭。
眷戀庭闈，心不遑安。
彼居之子，岡或游盤。
馨爾夕膳，絜爾晨餐。
循彼南陔，厥草油油。
彼居之子，色思其柔。
眷戀庭闈，心不遑留。
馨爾夕膳，絜爾晨羞。
有獺有獺，在河之涘。
凌波赴汨，噬魴捕鯉。
嗷嗷林烏，受哺于子。
養隆敬薄，惟禽之似。
勖增爾虔，以介丕祉。

○ 補亡詩六首其二·白華/〔魏晉〕束皙

白華朱萼，被於幽薄。
粲粲門子，如磨如錯。
終晨三省，匪惰其恪。
白華絳趺，在陵之陬。
倩倩士子，涅而不渝。
竭誠盡敬，亹亹忘劬。
白華玄足，在丘之曲。
堂堂處子，無營無欲。
鮮侔晨葩，莫之黠辱。

○ 補亡詩六首其三·華黍/〔魏晉〕束皙

黮黮重雲，習習和風。
黍華陵巔，麥秀丘中。
靡田不播，九穀斯豐。
奕奕玄霄，濛濛甘溜。
黍發稠華，禾挺其秀。
靡田不殖，九穀斯茂。
無高不播，無下不植。
芒芒其稼，參參其穡。
稸我王委，充我民食。
玉燭陽明，顯猷翼翼。

○ 補亡詩六首其四·由庚/〔魏晉〕束皙

蕩蕩夷庚，物則由之。
蠢蠢庶類，王亦柔之。
道之既由，化之既柔。
木以秋零，草以春抽。
獸在于草，魚躍順流。
四時遞謝，八風代扇。
纖阿案晷，星變基躔。
五緯不愆，六氣無易。
愔愔我王，紹文之迹。

○ 補亡詩六首其五·崇丘/〔魏晉〕束皙

瞻彼崇丘，其林藹藹。
植物斯高，動類斯大。
周風既洽，王猷允泰。
漫漫方輿，回回洪覆。
何類不繁，何生不茂。
物極其性，人永其壽。
恢恢大圓，茫茫九壤。
資生仰化，于何不養。
人無道夭，物極則長。

○ 補亡詩六首其六·由儀/〔魏晉〕束皙

肅肅君子，由儀率性。
明明后辟，仁以為政。
魚游清沼，鳥萃平林。
濯鱗鼓翼，振振其音。
賓寫爾誠，主竭其心。
時之和矣，何思何修。
文化內輯，武功外悠。

○ 詩/〔魏晉〕習鑿齒

煌煌閑夜燈，修修樹間亮。
燈隨風煒燁，風與燈升降。

○ 嘲道安詩/〔魏晉〕習鑿齒

大鵬從南來，眾鳥皆戢翼。
何忽凍老鴟，腩腩低頭食。

○ 晦日泛舟應詔詩/〔魏晉〕盧元明

輕灰吹上管，落蓂飄下蔕。
遲遲春色華，晼晼年光麗。

○ 夢友人王由賦別詩/〔魏晉〕盧元明

自茲一去後，市朝不復游。

○ 重贈劉琨詩/〔魏晉〕盧諶

璧由識者顯，龍因慶雲翔。
茨棘非所憩，翰飛游高岡。
余音非九韶，何以儀鳳凰。
新城非芝圃，曷由殖蘭芳。

○ 答劉琨詩其一/〔魏晉〕盧諶

隨寶產漢濱，摛此夜光真。
不待卞和顯，自為命世珍。

○ 答劉琨詩其二/〔魏晉〕盧諶

誰言日向暮，桑榆猶啓晨。
誰言繁英實，振藻耀芳春。
百鍊或致屈，繞指所以伸。

○ 贈崔溫詩/〔魏晉〕盧諶

逍遙步城隅，暇日聊游豫。
北眺沙漠垂，南望舊京路。
平陸引長流，岡巒挺茂樹。
中原厲迅飆，山阿起雲霧。
游子恆悲懷，舉目增永慕。
良儔不獲偕，舒情將焉訴。
遠念賢士風，遂存往古務。
朔鄙多俠氣，豈唯地所固。
李牧鎮邊城，荒夷懷南懼。
趙奢正疆場，秦人折北慮。
羈旅及寬政，委質與時遇。
恨以駑蹇姿，徒煩非子御。
亦既弛負擔，忝位宰黔庶。
苟云免罪戾，何暇收民譽。
倪寬以殿黜，終乃最眾賦。
何武不赫赫，遺愛常在去。
古人非所希，短弱自有素。
何以敷斯辭，惟以二子故。

○ 答魏子悌詩/〔魏晉〕盧諶

崇臺非一榦，珍裘非一腋。
多士成大業，群賢濟弘績。
遇蒙時來會，聊齊朝彥迹。
顧此腹背羽，愧彼排虛翮。
寄身蔭四岳，託好憑三益。
傾蓋雖終朝，大分邁疇昔。
在危每同險，處安不異易。
俱涉晉昌艱，共更飛狐厄。
恩由契闊生，義隨周旋積。
豈謂鄉曲譽，謬充本州役。
乖離令我感，悲欣使情惕。
理以精神通，匪曰形骸隔。
妙詩申篤好，清義貫幽賾。
恨無隨侯珠，以酬荊文璧。

○ 覽古詩/〔魏晉〕盧諶

趙氏有和璧，天下無不傳。
秦人來求市，厥價徒空言。
與之將見賣，不與恐致患。
簡才備行李，圖令國命全。
藺生在下位，繆子稱其賢。
奉辭馳出境，伏軾徑入關。
秦王御殿坐，趙使擁節前。
揮袂睨金柱，身玉要俱捐。
連城既僞往，荊玉亦真還。
爰在澠池會，二主克交歡。
昭襄欲負力，相如折其端。
眥血下沾襟，怒髮上衝冠。
西缶終雙擊，東瑟不隻彈。
舍生豈不易，處死誠獨難。
棱威章臺顛，彊禦亦不干。
屈節邯鄲中，俯首忍回軒。
廉公何為者，負荊謝厥愆。
智勇冠當世，弛張使我嘆。

○ 時興詩/〔魏晉〕盧諶

亹亹圓象運，悠悠方儀廓。
忽忽歲云暮，游原采蕭藿。
北逾芒與河，南臨伊與洛。
凝霜沾蔓草，悲風振林薄。
摵摵芳葉零，橤橤蒼華落。
下泉激冽清，曠野增遼索。
登高眺遐荒，極望無崖崿。
形變隨時化，神感因物作。
澹乎至人心，恬然存玄漠。

○ 詩/〔魏晉〕盧諶

遐舉游名山，松喬共相追。
層崖成崇館，巖阿結重闈。

○ 贈劉琨詩其一/〔魏晉〕盧諶

浚哲惟皇，紹熙有晉。
振厥弛維，光闡遠韻。
有來斯雍，至止伊順。
三台摛朗，四嶽增峻。

○ 贈劉琨詩其二/〔魏晉〕盧諶

伊諶陋宗，昔遘嘉惠。
申以婚姻，著以累世。
義等休戚，好同興廢。
孰云匪諧，如樂之契。

○ 贈劉琨詩其三/〔魏晉〕盧諶

王室喪師，私門播遷。
望公歸之，視險忽艱。
茲願不遂，中路阻顛。
仰悲先意，俯思身愆。

○ 贈劉琨詩其四/〔魏晉〕盧諶

大鈞載運，良辰遂往。
譬彼日月，迅過俯仰。
感今惟昔，口存心想。
借曰如昨，忽為疇曩。

○ 贈劉琨詩其五/〔魏晉〕盧諶

疇曩伊何，逝者彌疏。
溫溫恭人，慎終如初。
覽彼遺音，恤此窮孤。
譬彼樛木，蔓葛以敷。

○ 贈劉琨詩其六/〔魏晉〕盧諶

妙哉蔓葛，得託樛木。
葉不雲布，華不星燭。
承侔卞和，質非荊璞。
眷同尤良，用乏驥騄。

○ 贈劉琨詩其七/〔魏晉〕盧諶

承亦既篤，眷亦既親。
飾獎駑猥，方駕駿珍。
弼諧靡成，良謨莫陳。
無覬狐趙，有與五臣。

○ 贈劉琨詩其八/〔魏晉〕盧諶

五臣奚與，契闊百罹。
身經險阻，足蹈幽遐。
義由恩深，分隨暱加。
綢繆委心，自同匪他。

○ 贈劉琨詩其九/〔魏晉〕盧諶

昔在暇日，妙尋通理。
尤彼意氣，狹是節士。
情以體生，感以情起。
趣舍同要，窮達斯已。

○ 贈劉琨詩其十/〔魏晉〕盧諶

由余片言，秦人是憚。
日磾效忠，飛聲有漢。
桓桓撫軍，古賢作冠。
來牧幽都，濟厥塗炭。

○ 贈劉琨詩其十一/〔魏晉〕盧諶

塗炭既濟，寇挫民阜。
謬其疲隸，授之朝右。
上懼任大，下欣施厚。
實祗高明，敢忘所守。

○ 贈劉琨詩其十二/〔魏晉〕盧諶

相彼反哺，尚在翔禽。
孰是人斯，而忍斯心。
每憑山海，庶覿高深。
遐眺存亡，緬成飛沈。

○ 贈劉琨詩其十三/〔魏晉〕盧諶

長徽已纓，逝將徙舉。
收迹西踐，銜哀東顧。
曷云塗遼，曾不咫步。
豈不夙夜，謂行多露。

○ 贈劉琨詩其十四/〔魏晉〕盧諶

綿綿女蘿，施于松標。
稟澤洪幹，晞陽豐條。
根淺難固，莖弱易凋。
操彼纖質，承此衝飆。

○ 贈劉琨詩其十五/〔魏晉〕盧諶

纖質實微，衝飆斯值。
誰謂言精，致在賞意。
不見得魚，亦忘厥餌。
遺其形骸，寄之深識。

○ 贈劉琨詩其十六/〔魏晉〕盧諶

先民頤意，潛山隱几。
仰熙丹崖，俯澡綠水。
無求於和，自附眾美。
慷慨遐蹤，有愧高旨。

○ 贈劉琨詩其十七/〔魏晉〕盧諶

爰造異論，肝膽楚越。
惟同大觀，萬殊一轍。(一作「萬塗一轍」)
死生既齊，榮辱奚別。
處其玄根，廓焉靡結。

○ 贈劉琨詩其十八/〔魏晉〕盧諶

福為禍始，禍作福階。
天地盈虛，寒暑周回。
夫差不祀，釁在勝齊。
句踐作伯，祚自會稽。

○ 贈劉琨詩其十九/〔魏晉〕盧諶

邈矣達度，唯道是杖。
形有未泰，神無不暢。
如川之流，如淵之量。
上弘棟隆，下塞民望。

○ 贈劉琨詩其二十/〔魏晉〕盧諶

伊陟佐商，山甫翼周。
弘濟艱難，對揚王休。
苟非異德，曠世同流。
加其忠貞，宣其徽猷。

○ 詩/〔魏晉〕盧諶

凜凜素秋，日促宵長。

○ 詩/〔魏晉〕盧諶

山居是所樂，世路非我欲。

○ 詩二首其一/〔魏晉〕董京

乾道剛簡，坤體敦密。
茫茫太素，是則是述。
末世流奔，以文代質。
悠悠世目，孰知其實。
逝將去此至虛，歸我自然之室。

○ 詩二首其二/〔魏晉〕董京

孔子不遇，時彼感麟。麟乎麟，胡不遁世以存真。

○ 答孫楚詩/〔魏晉〕董京

周道斁兮頌聲沒，夏政衰兮五常汨。便便君子，顧望而逝，洋洋乎滿目，而作者七。豈不樂天地之化也？哀哉乎時之不可與，對之以獨處。無娛我以為歡，清流可飲，至道可餐，何為棲棲，自使疲單。魚懸獸檻，鄙夫知之。夫古之至人，藏器於靈，縕袍不能令暖，軒冕不能令榮；動如川之流，靜如川之渟。鸚鵡能言，泗濱浮磬，眾人所翫，豈合物情。玄鳥紆幕，而不被害。鳲隼遠巢，咸以欲死。眄彼梁魚，逡巡倒尾，沈吟不決，忽焉失水。嗟乎！魚鳥相與，萬世而不悟；以我觀之，乃明其故。焉知不有達人，深穆其度，亦將闚我，顰顣而去。萬物皆賤，惟人為貴，動以九州為狹，靜以環堵為大。

○ 遊石門詩/〔魏晉〕慧遠

超興非有本，理感興自生。
忽聞石門遊，奇唱發幽情。
褰裳思雲駕，望崖想曾城。
馳步乘長巖，不覺質有輕。(一作「不覺質自輕」)
矯首登靈闕，眇若凌太清。
端坐運虛輪，轉彼玄中經。
神仙同物化，未若兩俱冥。

○ 詩/〔魏晉〕周處

去去世事已，策馬觀西戎。
藜藿甘粱黍，期之克令終。

○ 合歡詩五首其一/〔魏晉〕楊方

虎嘯谷風起，龍躍景雲浮。
同聲好相應，同氣自相求。
我情與子親，譬如影追軀。
食共并根穗，飲共連理杯。
衣共雙絲絹，寢共無縫裯。
居願接膝坐，行願攜手趨。
子靜我不動，子游我不留。
齊彼同心鳥，譬此比目魚。
情至斷金石，膠漆未為牢。
但願長無別，合形作一軀。
生為并身物，死為同棺灰。
秦氏自言至，我情不可儔。

○ 合歡詩五首其二/〔魏晉〕楊方

磁石引長鍼，陽燧下炎煙。
宮商聲相和，心同自相親。
我情與子合，亦如影追身。
寢共織成被，絮用同功綿。
暑搖比翼扇，寒坐并肩氈。
子笑我必哂，子戚我無歡。
來與子共迹，去與子同塵。
齊彼蛩蛩獸，舉動不相捐。
惟願長無別，合形作一身。
生有同室好，死成并棺民。
徐氏自言至，我情不可陳。

○ 合歡詩五首其三/〔魏晉〕楊方

獨坐空室中，愁有數千端。
悲響答愁嘆，哀涕應苦言。
彷徨四顧望，白日入西山。
不睹佳人來，但見飛鳥還。
飛鳥亦何樂，夕宿自作群。

○ 合歡詩五首其四/〔魏晉〕楊方

飛黃銜長轡，翼翼回輕輪。
俯涉淥水澗，仰過九層山。
修途曲且險，秋草生兩邊。
黃華如沓金，白花如散銀。
青敷羅翠彩，絳葩象赤雲。
爰有承露枝，紫榮合素芬。
扶疏垂清藻，布翹芳且鮮。
目為豔彩回，心為奇色旋。
撫心悼孤客，俯仰還自憐。
踟躕向壁嘆，攬筆作此文。

○ 合歡詩五首其五/〔魏晉〕楊方

南鄰有奇樹，承春挺素華。
豐翹被長條，綠葉蔽朱柯。
因風吐微音，芳氣入紫霞。
我心羨此木，願徙著予家。
夕得游其下，朝得弄其葩。
爾根深且堅，予宅淺且洿。
移植良無期，嘆息將如何。

○ 與孫奇詩/〔魏晉〕周昭

恂恂公子，美色無比。
誕姿既豐，世胄有紀。
平南之孫，奮威之子。

○ 九華安妃見降口授作詩/〔魏晉〕楊羲

雲闕豎空上，瓊臺竦鬱羅。
紫宮乘綠景，靈觀藹嵯峨。
琅軒朱房內，上德煥絳霞。
俯漱雲瓶津，仰掇碧奈花。
濯足玉女池，鼓枻牽牛河。
遂策景雲駕，落龍轡玄阿。
振衣塵滓際，褰裳步濁波。
願為山澤結，剛柔順以和。
相攜雙清內，上真道不邪。
紫微會良謀，唱納享福多。

○ 紫微夫人授詩/〔魏晉〕楊羲

二象內外泮，玄氣果中分。
冥會不待駕，所期貴得真。
南嶽鑄明金，眇觀傾笈帉。
良德飛霞照，遂感靈霄人。
乘飆儔衾寢，齊牢攜絳雲。
悟嘆天人際，數中自有緣。
上道誠不邪，塵滓非所聞。
同目咸恆象，高唱為爾因。

○ 雲林與眾真吟詩十一首其一/〔魏晉〕楊羲

駕欻敖八虛，回宴東華房。
阿母延軒觀，朗嘯躡靈風。
我為有待來，故乃越滄浪。

○ 雲林與眾真吟詩十一首其二/〔魏晉〕楊羲

乘飆溯九天，息駕三秀嶺。
有待徘徊眄，無待故當淨。
滄浪奚足勞，孰若越玄井。

○ 雲林與眾真吟詩十一首其三/〔魏晉〕楊羲

寫我金庭館，解駕三秀畿。
夜芝披華峰，咀嚼充長饑。
高唱無逍遙，冬興有待歌。
空同酬靈音，無待將如何。

○ 雲林與眾真吟詩十一首其四/〔魏晉〕楊羲

朝游鬱絕山，夕偃高暉堂。
振轡步靈鋒，無近於滄浪。
玄井三仞際，我馬無津梁。
儵欻九萬間，八維已相望。
有待非至無，靈音有所喪。

○ 雲林與眾真吟詩十一首其五/〔魏晉〕楊羲

龍旗舞太虛，飛輪五岳阿。
所在皆逍遙，有感興冥歌。
無待愈有待，相遇故得和。
滄浪奚足遼，玄井不為多。
鬱絕尋步間，俱會四海羅。
豈若絕明外，三劫方一過。

○ 雲林與眾真吟詩十一首其六/〔魏晉〕楊羲

縱酒觀群惠，儵忽四落周。
不覺所以然，實非有待游。
相遇皆歡樂，不遇亦不憂。
縱影玄空中，兩會自然疇。

○ 雲林與眾真吟詩十一首其七/〔魏晉〕楊羲

駕欻發西華，無待有待間。
或眄五岳峰，或濯天河津。
釋輪尋虛舟，所在皆纏綿。
芥子忽萬頃，中有須彌山。
小大固無殊，遠近同一緣。
彼作有待來，我作無待親。

○ 雲林與眾真吟詩十一首其八/〔魏晉〕楊羲

無待太無中，有待太有際。
大小同一波，遠近齊一會。
鳴弦玄霄顛，吟嘯運八氣。
奚不酣靈液，眄目娛九裔。
有無得玄運，二待亦相蓋。

○ 雲林與眾真吟詩十一首其九/〔魏晉〕楊羲

偃息東華靜，揚軿運八方。
俯眄丘垤間，莫覺五岳崇。
靈阜齊淵泉，大小互相從。
長短無少多，大椿須臾終。
奚不委天命，縱神任空同。

○ 雲林與眾真吟詩十一首其十/〔魏晉〕楊羲

控飆扇太虛，八景飛高清。
仰浮紫宸外，俯看絕落冥。
玄心空同間，上下弗流停。
無待兩際中，有待無所營。
體無則能死，體有則攝生。
東賓會高唱，二待奚足爭。

○ 雲林與眾真吟詩十一首其十一/〔魏晉〕楊羲

命駕玉錦輪，儛轡仰徘徊。
朝游朱火宮，夕宴夜光池。
浮景清霞杪，八龍正參差。
我作無待游，有待輒見隨。
高會佳人寢，二待互是非。
有無非有定，待待各自歸。

○ 中候王夫人詩三首其一/〔魏晉〕楊羲

八途會無宗，乘運觀囂羅。
化浮塵中際，解衿有道家。
騁煙忽未傾，攜真造靈阿。
虛景盤瓊軒，玄鈞作鳳歌。
適路無軌滯，神音儛雲波。
齊德秀玉景，何用世間多。

○ 中候王夫人詩三首其二/〔魏晉〕楊羲

坦夷觀天真，去累縱眾情。
體寂廢機駟，崇有則攝生。
焉得齊物子，委運任所經。

○ 中候王夫人詩三首其三/〔魏晉〕楊羲

登軿發東華，扇飆儛太玄。
飛轡騰九萬，八落亦已均。
暫眄山水際，窈窕靈岳間。
同風自齊氣，道合理亦親。
龍芝永遐齡，內觀攝天真。
東岑可長靜，何為物所纏。

○ 方丈臺昭靈李夫人詩三首其一/〔魏晉〕楊羲

雲墉帶天構，七氣煥神馮。
瓊扉啓晨鳴，九音絳樞中。
紫霞興朱門，香煙生綠窗。
四駕舞虎旗，青軿擲玄空。
華蓋隨雲列，落鳳控六龍。
策景五岳阿，三素眄君房。
適聞臊穢氣，萬濁污我胸。
臭物薰精神，囂塵互相沖。
明玉皆璀爛，何獨盛德躬。
高揖苦不早，坐地自生蟲。

○ 方丈臺昭靈李夫人詩三首其二/〔魏晉〕楊羲

心勿欲亂，神勿淫役。
道易不順，災重不逆。
永喪其真，遂棄我適。

○ 方丈臺昭靈李夫人詩三首其三/〔魏晉〕楊羲

飛輪高晨臺，控轡玄壟隅。
手攜紫皇袂，倏忽八風驅。
玉華翼綠幃，青裙扇翠裾。
冠軒煥崔嵬，佩玲帶月珠。
薄入風塵中，塞鼻逃當塗。
臭腥凋我氣，百阿令心徂。
何不飆然起，蕭蕭步太虛。

○ 贈竺度詩/〔魏晉〕楊苕華

大道自無窮，天地長且久。
巨石故叵消，芥子亦難數。
人生一世間，飄若風過牖。
榮華豈不茂，日夕就凋朽。
川上有餘吟，日斜思鼓缶。
清音可娛耳，滋味可適口。
羅紈可飾軀，華冠可耀首。
安事自剪削，耽空以害有。
不道妾區區，但令君恤後。

○ 題宋纖石壁詩/〔魏晉〕馬岌

丹崖百丈，青壁萬尋。
奇木蓊鬱，蔚若鄧林。
其人如玉，維國之琛。
室邇人遐，實勞我心。

