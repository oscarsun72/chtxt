#下載最新版本，請訪問: https://github.com/bgc2017/chtxt
#如果您發現錯字、脫字、衍字，請反饋至: https://github.com/bgc2017/chtxt/issues
#創建日期: 2021/02/26
#更新日期: 2021/02/26

## 列女傳 〔漢〕劉向 撰

○ 古列女傳序

古列女傳八篇劉向所序也，向為漢成帝光祿大夫，當趙后姊娣嬖寵時奏此書以諷宮中，其文美刺，詩書以來女德善惡，繫於家國治亂之效者，故有母儀、賢明、仁智、貞慎、節義、辯通、孽嬖等篇，而各頌其義圖其狀，總為卒篇。傳如太史公記，頌如詩之四言，而圖為屏風云，然世所行班氏注向書，乃分傳每篇上下并頌為十五卷，其十二傳無頌，三傳其同時人五，傳其後人而通題曰：向撰其頌。曰向子歆譔與漢史不合，故崇文總目以陳嬰母等十六傳為後人所附予以頌攷之，每篇皆十五傳耳，則凡無頌者宜皆非向所奏書，不特自陳嬰母為斷也，頌有齊、倉公女等亦漢時人，而秦以上女史見於他書而此顧不錄者猶眾，亦不特周郊婦等四人而已，頌云畫之屏風而史有頌圖在八篇中。今直秘閣呂縉叔、集賢校理蘇子容、象山令林次中、各言嘗見母儀、賢明四卷於江南人家，其畫為古佩服，而各提其頌，像側然，崇文及三君北游諸藏書家皆無此本，不知其傳。果向之頌圖歟？抑後好事，者據其頌取古佩服而圖之歟？莫得而攷已。余讀向書每愛其文，嘉其志，而惜其所序散亡脫謬於千歲之間，幸存而完者此一書耳，復為他手竄疑於其真，故并錄其目而以頌證之，刪為八篇，號古列女傳。蓋凡以列女名書者，皆祖之劉氏，故云餘二十傳其文亦奧雅可喜，非魏晉諸史所能作也。故又自周郊婦至東漢梁嫕等，以時次之別為一篇，號續列女傳。余友介甫嘗謔余曰：子政述諸狂女而成書，證其君迂哉，其所學也，子何區區喜治之耶？余以謂先王之俗既熄，學士大夫頌詩書，脩仁義進取當路之功，有卓犖顯赫若不可攀者，試窮其迹其不概於聖人多矣，然聖人之道亦未嘗廢狂狷也，況女子哉。且其所列，其惡者固足以垂家國之戒，狂者雖未中禮義而壹志於善行，成於房闥使其皆遭先王之俗，追琢其質而充其美自家形國，則雖列於賢妃治臣，著之詩書可也。余是博極羣書，而此傳稱詩芣苢柏舟大車之類，與今序詩者之說尤乖異，概不可攷。至於式微之一篇又以謂二人之作，豈其所取者博，故不能無失歟？其言：象計謀殺舜及舜所以可脫者，頗合於孟子，然此傳或有之而孟子所不道者，蓋亦不足道也。凡後世諸儒之言經傳者，固多如此，覽者采其有補而擇其是非可也，故為之敘論，以發其端云爾。編校館閣書籍臣曾鞏序

○ 古列女傳目錄序

劉向所敘列女傳凡八篇，事具漢書向列傳，而隨書及崇文總目皆稱向列女傳十五篇，曹大家注已訟義攷之，蓋大家所注離其七篇為十四，與頌義凡十五篇，而益以陳嬰母及東漢以來凡十六事非向書本然也。蓋向舊書之亡久矣，嘉祐中集賢校理蘇送，始以頌義篇次復訂其書為八篇與十五篇，並藏於館閣，而隨書以頌義為劉歆作與向列傳不合，今驗頌義之文，蓋向之自敘，又蓺文志有向列女傳頌圖，明非歆作也，自唐之亂古書之在者少矣，而唐志錄列女傳凡十六家，至大家注十五篇者亦無錄，然其書今在則古或有錄而亡，或無錄而在者亦眾矣，非可惜哉。今校讎其八篇及十五篇者已定可繕寫，初漢承泰之敝風俗已大壞矣，而成帝後宮，趙衛之屬，尤自放向以謂王政必自內始，故列古女善惡所以致興亡者以戒天子，此向述作之大意也，其言大任之娠，文王也，目不視惡色，耳不聽淫聲，口不出敖言，又以謂古人之胎教者皆如此。夫能正其視聽言動者，此大人之事而有道之所畏也，顧令天下之女子能之何其盛也，以臣所聞：蓋為之師傅保姆之助，詩書圖史之戒，珩璜琚瑀之節，威儀動作之度，其教之者有此具，然古之君子未嘗不以身化也，故家人之義歸於反身，二南之業本於文王，豈自外至哉，世皆知文王之所以興，能得內助而不知其所以然者，蓋本於文王之躬化，故內則后妃有關雎之行，外則羣臣有二南之美與之相成，其推而及遠則商辛之昏俗，江漢之小國兔置之野人，莫不好善而不自知此。所謂身脩，故家國天下治者也，後世自學問之士，多徇於外物而不安其守，其室家既不見可法，故競於邪侈，豈獨無相成之道哉。士之苟於自恕，顧利冒恥而不知反己者，往往以家自累故也。故曰：身不行道不行於妻子信哉，如此人者非素處顯也，然去二南之風亦已遠矣，況於南鄉天下之主哉，向之所述勸戒之意可謂篤矣，然向號以閔，其不幸而與向之舉於其君，固有直諒多聞之益也，竊明而存之，以告後世君子何尤焉。嘉祐八年九月二十八日長樂王回序并撰

○ 列女傳目錄

第一卷 母儀傳

惟若母儀，賢聖有智，行為儀表，言則中義，胎養子孫，以漸教化，既成以德，致其功業，姑母察此，不可不法。

有虞二妃 棄母姜嫄 契母簡狄 啟母塗山 湯妃有㜪 周室三母 衛姑定姜 齊女傅母 魯季敬姜 楚子發母 鄒孟軻母 魯之母師 魏芒慈母 齊田稷母

第二卷 賢明傳

惟若賢明，廉正以方，動作有節，言成文章，咸暁事理，知世紀綱，循法興居，終日無殃，妃后賢焉，名號必揚。

周宣姜后 齊桓衛姬 晉文齊姜 秦穆公姬 楚莊樊姬 周南之妻 宋鮑女宗 晉趙衰妻 陶答子妻 柳下惠妻 魯黔婁妻 齊相御妻 楚接輿妻 楚老萊妻 楚於陵妻

第三卷仁智傳

惟若仁智，豫識難易，原度天道，禍福所移，歸義從安，危險必避，專專小心，永懼匪懈，夫人省玆，榮名必利。

密康公母 楚武鄧曼 許穆夫人 曹僖氏妻 孫叔敖母 晉伯宗妻 衛靈夫人 齊靈仲子 魯臧孫母 晉羊叔姬 晉范氏母 魯公乘姒 魯漆室女 魏曲沃婦 趙將括母

第四卷 貞順傳

惟若貞順，脩道正進，避嫌遠別，為必可信，終不更二，天下之俊，勤正潔行，精專謹慎，諸姬觀之，以為法訓。

召南申女 宋恭伯姬 衛宣夫人 蔡人之妻 黎莊夫人 齊孝孟姬 息君夫人 齊杞梁妻 楚昭貞姜 楚平伯嬴 楚白貞姬 衛宗二順 魯寡陶嬰 梁寡高行 陳寡孝婦

第五卷 節義傳

惟若節義，必死無避，好善慕節，終不背義，誠信勇敢，何有險詖，義之所在，赴之不疑，姜姒法斯，以為世基。

魯孝義保 楚成鄭瞀 晉圉懷嬴 趙昭越姬 蓋將之妻 魯義姑姊 代趙夫人 齊義繼母 魯秋潔婦 周主忠妾 魏節乳母 梁節姑姊 珠崖二義 郃陽友娣 京師節女

第六卷 辯通傳

惟若辯通，文辭可從，連類引譬，以投禍凶，推摧一切，後不復重，終能一心，開意甚公，妻妾則焉，為世所誦。 

齊管妾婧 楚江乙母 晉弓工女 齊傷槐女 楚野辯女 阿谷處女 趙津女娟 趙佛肸母 齊鍾離春 齊威虞姬 齊宿瘤女 齊孤逐女 楚處莊姪 齊女徐吾 齊太倉女

第七卷 櫱嬖傳

惟若櫱嬖，亦甚嫚易，淫妒熒惑，背節棄義，指是為非，終被禍敗。

夏桀末喜 殷紂妲己 周幽褒姒 衛宣公姜 魯桓文姜 魯莊哀姜 晉獻驪姬 魯宣穆姜 陳女夏姬 齊靈聲姬 齊東郭姬 衛二亂女 趙靈吳女 楚考李后 趙悼倡女

第八卷 續列女傳

周郊婦人 陳國辯女 聶政之姊 王孫氏母 陳嬰之母 王陵之母 張湯之母 雋不疑母 漢楊夫人 漢霍夫人 嚴延年母 漢馮昭儀 右十二傳漢成帝前人

王章妻女 班女婕妤 漢趙飛燕 孝平王后 更始夫人 梁鴻之妻 明德馬后 梁夫人嫕 右三傳成帝同時人，五傳後時人，而皆班氏前人或同時人。

謹按列女傳頌義、大序、小序及頌，或者當以為劉向子劉歆作驥，僅按隨書、崇文總目及本朝會校書序，則非歆作明矣。然崇文總目則以續二十傳無頌，附入向七篇中，分上下為一十四篇，并傳頌一篇共成一十五篇，今人則以向所撰列女傳七篇，并續列女傳二十傳為一篇共計八篇，今止依此，將頌義、大序列於目錄前，小序七篇散見目錄中，間頌見各人傳後，觀者宜詳察焉。嘉定七年甲戍十二月初五日武夷蔡驥孔良拜手謹書

## 列女傳卷之一·母儀傳

○ 有虞二妃 

有虞二妃者，帝堯之二女也。長娥皇，次女英。舜父頑母嚚。父號瞽叟，弟曰象，敖游於嫚，舜能諧柔之，承事瞽叟以孝。母憎舜而愛象，舜猶内治，靡有姦意。四嶽薦之於堯，堯乃妻以二女以觀厥内。二女承事舜於畎畝之中，不以天子之女故而驕盈怠嫚，猶謙謙恭儉，思盡婦道。瞽叟與象謀殺舜。使塗廪，舜歸告二女曰：「父母使我塗廪，我其往。」二女曰：「往哉！」舜既治廪，乃捐階，瞽叟焚廪，舜往飛出。象復與父母謀，使舜浚井。舜乃告二女，二女曰：「俞，往哉！」舜往浚井，格其出入，從掩，舜潛出。時既不能殺舜，瞽叟又速舜飲酒，醉將殺之，舜告二女，二女乃與舜藥浴汪，遂往，舜終日飲酒不醉。舜之女弟繫憐之，與二嫂諧。父母欲殺舜，舜猶不怨，怒之不已。舜往於田號泣，日呼旻天，呼父母。惟害若茲，思慕不已。不怨其弟，篤厚不怠。既納於百揆，賓於四門，選於林木，入於大麓，堯試之百方，每事常謀於二女。舜既嗣位，升爲天子，娥皇爲后，女英爲妃。封象於有庳，事瞽叟猶若初焉。天下稱二妃聰明貞仁。舜陟方，死於蒼梧，號曰重華。二妃死於江湘之間，俗謂之湘君。君子曰：「二妃德純而行篤。詩云：「不顯惟德，百辟其刑之。」此之謂也。

　　頌曰：元始二妃，帝堯之女，嬪列有虞，承舜於下，以尊事卑，終能勞苦，瞽叟和寧，卒享福祜。

○ 棄母姜嫄

棄母姜嫄者，邰侯之女也。當堯之時，行見巨人跡，好而履之，歸而有娠，浸以益大，心怪惡之，卜筮禋祀，以求無子，終生子。以爲不祥而棄之隘巷，牛羊避而不踐。乃送之平林之中，後伐平林者咸薦之覆之。乃取置寒冰之上，飛鳥傴翼之。姜嫄以爲異，乃收以歸。因命曰棄。姜嫄之性，清靜專一，好種稼穡。及棄長，而教之種樹桑麻。棄之性明而仁，能育其教，卒致其名。堯使棄居稷官，更國邰地，遂封棄於邰，號曰后稷。及堯崩，舜即位，乃命之曰：「棄！黎民阻飢，汝居稷，播時百穀。」其後世世居稷，至周文武而興爲天子。君子謂姜嫄靜而有化。詩云：「赫赫姜嫄，其德不回，上帝是依。」又曰：「思文后稷，克配彼天，立我烝民。」此之謂也。

　　頌曰：棄母姜嫄，清靜專一，履跡而孕，懼棄於野，鳥獸覆翼，乃復收恤，卒爲帝佐，母道既畢。

○ 契母簡狄

契母簡狄者，有娀氏之長女也。當堯之時，與其妹娣浴於玄丘之水。有玄鳥銜卵，過而墜之。五色甚好，簡狄與其妹娣競往取之。簡狄得而含之，誤而吞之，遂生契焉。簡狄性好人事之治，上知天文，樂於施惠。及契長，而教之理順之序。契之性聰明而仁，能育其教，卒致其名。堯使爲司徒，封之於亳。及堯崩，舜即位，乃敕之曰：「契！百姓不親，五品不遜，汝作司徒，而敬敷五教在寬。」其後世世居亳，至殷湯興爲天子。君子謂簡狄仁而有禮。詩云：「有娀方將，立子生商。又曰：「天命玄鳥，降而生商。」此之謂也。

　　頌曰：契母簡狄，敦仁勵翼，吞卵產子，遂自脩飾，教以事理，推恩有德，契爲帝輔，蓋母有力。

○ 啓母塗山

啓母者，塗山氏長女也。夏禹娶以爲妃。既生啓，辛壬癸甲，啓呱呱泣，禹去而治水，惟荒度土功，三過其家，不入其門。塗山獨明教訓，而致其化焉。及啓長，化其德而從其教，卒致令名。禹爲天子，而啓爲嗣，持禹之功而不殞。君子謂塗山彊於教誨。詩云：「釐爾士女，從以孫子。」此之謂也。

　　頌曰：啟母塗山，維配帝禹，辛壬癸甲，禹往敷土，啟呱呱泣，母獨論序，教訓以善，卒繼其父。

○ 湯妃有㜪

湯妃有㜪者，有㜪氏之女也。殷湯娶以爲妃，生仲壬外丙，亦明教訓，致其功。有㜪之妃湯也，統領九嬪，後宮有序，咸無妒媢逆理之人，卒致王功。君子謂妃明而有序。詩云：「窈窕淑女，君子好逑。」言賢女能爲君子和好眾妾，其有㜪之謂也。

　　頌曰：湯妃有㜪，質行聰明，媵從伊尹，自夏適殷，勤慤治中，九嬪有行，化訓内外，亦無愆殃。

○ 周室三母

三母者，大姜、大任、大姒。大姜者，王季之母，有台氏之女。大王娶以爲妃。生大伯、仲雍、王季。貞順率導，靡有過失。大王謀事遷徙，必與大姜。君子謂大姜廣於德教。大任者，文王之母，摯任氏中女也。王季娶爲妃。大任之性，端一誠莊，惟德之行。及其有娠，目不視惡色，耳不聽淫聲，口不出敖言，能以胎教。溲於豕牢，而生文王。文王生而明聖，大任教之，以一而識百，卒爲周宗。君子謂大任爲能胎教。古者婦人妊子，寢不側，坐不邊，立不蹕，不食邪味，割不正不食，席不正不坐，目不視於邪色，耳不聽於淫聲。夜則令瞽誦詩，道正事。如此，則生子形容端正，才德必過人矣。故妊子之時，必慎所感。感於善則善，感於惡則惡。人生而肖萬物者，皆其母感於物，故形音肖之。文王母可謂知肖化矣。大姒者，武王之母，禹後有莘姒氏之女。仁而明道。文王嘉之，親迎於渭，造舟爲梁。及入，大姒思媚大姜、大任，旦夕勤勞，以進婦道。大姒號曰文母，文王治外，文母治内。大姒生十男：長伯邑考、次武王發、次周公旦、次管叔鮮、次蔡叔度、次曹叔振鐸、次霍叔武、次成叔處、次康叔封、次耼季載。大姒教誨十子，自少及長，未嚐見邪僻之事。及其長，文王繼而教之，卒成武王周公之德。君子謂大姒仁明而有德。詩曰：「大邦有子，俔天之妹，文定厥祥，親迎於渭，造舟爲梁，不顯其光。」又曰：「大姒嗣徽音，則百斯男。」此之謂也。

　　頌曰：周室三母，大姜任姒，文武之興，蓋由斯起。大姒最賢，號曰文母。三姑之德，亦甚大矣！

○ 衛姑定姜

衛姑定姜者，衛定公之夫人，公子之母也。公子既娶而死，其婦無子，畢三年之喪，定姜歸其婦，自送之，至於野。恩愛哀思，悲心感慟，立而望之，揮泣垂涕。乃賦詩曰：「燕燕于飛，差池其羽，之子于歸，遠送于野，瞻望不及，泣涕如雨。」送去歸泣而望之。又作詩曰：「先君之思，以畜寡人。」君子謂定姜爲慈姑過而之厚。定公惡孫林父，孫林父奔晉。晉侯使郤犫爲請還，定公欲辭，定姜曰：「不可，是先君宗卿之嗣也。大國又以爲請，而弗許，將亡。雖惡之，不猶愈於亡乎！君其忍之。夫安民而宥宗卿，不亦可乎！」定公遂復之。君子謂定姜能遠患難。詩曰：「其儀不忒，正是四國。」此之謂也。定公卒，立敬姒之子衎爲君，是爲獻公。獻公居喪而慢。定姜既哭而息，見獻公之不哀也，不内食飲，歎曰：「是將敗衛國，必先害善人，天禍衛國也！夫吾不穫鱄也使主社稷。」大夫聞之皆懼。孫文子自是不敢舍其重器於衛。鱄者，獻公弟子鮮也。賢，而定薑欲立之而不得。後獻公暴虐，慢侮定姜。卒見逐走，出亡至境，使祝宗告亡，且告無罪於廟。定姜曰：「不可。若令無神，不可誣。有罪，若何告無罪也。且公之行，舍大臣而與小臣謀，一罪也。先君有冢卿以爲師保，而蔑之，二罪也。餘以巾櫛事先君，而暴妾使余，三罪也。告亡而已，無告無罪。其後賴鱄力，獻公復得反國。君子謂定姜能以辭教。詩云：「我言惟服。」此之謂也。鄭皇耳率師侵衛，孫文子卜追之，獻兆於定姜曰：「兆如山林，有夫出征而喪其雄。」定姜曰：「征者喪雄，禦寇之利也。大夫圖之。」衛人追之，穫皇耳於犬丘。君子謂定姜達於事情。詩雲：「左之左之，君子宜之。」此之謂也。

　　頌曰：衛姑定姜，送婦作詩，恩愛慈惠，泣而望之。數諫獻公，得其罪尤。聰明遠識，麗於文辭。

○ 齊女傅母

傅母者，齊女之傅母也。女爲衛莊公夫人，號曰莊姜。姜交好。始往，操行衰惰，有冶容之行，淫泆之心。傅母見其婦道不正，諭之云：「子之家，世世尊榮，當爲民法則。子之質，聰達於事，當爲人表式。儀貌壯麗，不可不自脩整。衣錦絅裳，飾在輿馬，是不貴德也。」乃作詩曰：「碩人其頎，衣錦絅衣，齊侯之子，衛侯之妻，東宮之妹，邢侯之姨，譚公維私。」砥厲女之心以高節，以爲人君之子弟，爲國君之夫人，尤不可有邪僻之行焉。女遂感而自脩。君子善傅母之防未然也。莊姜者，東宮得臣之妹也。無子。姆戴媯之子桓公，公子州吁嬖人之子也。有寵，驕而好兵，莊公弗禁。後州吁果殺桓公。詩曰：「毋教猱升木。」此之謂也。

　　頌曰：齊女傅母，防女未然，稱列先祖，莫不尊榮，作詩明指，使無辱先，莊姜姆妹，卒能脩身。

○ 魯季敬姜

魯季敬姜者，莒女也。號戴己。魯大夫公父穆伯之妻，文伯之母季康子之從祖叔母也。博達知禮。穆伯先死，敬姜守養。文伯出學而還歸，敬姜側目而盼之。見其友上堂，從後階降而卻行，奉劍而正履，若事父兄。文伯自以爲成人矣。敬姜召而數之曰：「昔者武王罷朝，而結絲絕，左右顧無可使結之者，俯而自申之，故能成王道。桓公坐友三人，諫臣五人，日擧過者三十人，故能成伯業。周公一食而三吐哺，一沐而三握髮，所執贄而見於窮閭隘巷者七十餘人，故能存周室。彼二聖一賢者，皆霸王之君也，而下人如此。其所與遊者，皆過己者也。是以日益而不自知也。今以子年之少而位之卑，所與遊者，皆爲服役。子之不益，亦以明矣。」文伯乃謝罪。於是乃擇嚴師賢友而事之。所與遊處者皆黄耄倪齒也，文伯引衽攘捲而親饋之。敬姜曰：「子成人矣。」君子謂敬姜備於教化。詩云：「濟濟多士，文王以寧。」此之謂也。文伯相魯。敬姜謂之曰：「吾語汝，治國之要，盡在經矣。夫幅者，所以正曲枉也，不可不彊，故幅可以爲將。畫者，所以均不均、服不服也，故畫可以爲正。物者，所以治蕪與莫也，故物可以爲都大夫。持交而不失，出入不絕者，捆也。捆可以爲大行人也。推而往，引而來者，綜也。綜可以爲關内之師。主多少之數者，均也。均可以爲内史。服重任，行遠道，正直而固者，軸也。軸可以爲相。舒而無窮者，摘也。摘可以爲三公。」文伯再拜受教。文伯退朝，朝敬姜，敬姜方績。文伯曰：「以歜之家，而主猶績，懼干季孫之怒，其以歜爲不能事主乎！」敬姜歎曰：「魯其亡乎！使童子備官而未之聞耶！居，吾語汝。昔聖王之處民也，擇瘠土而處之，勞其民而用之，故長王天下。夫民勞則思，思則善心生，逸則淫，淫則忘善，忘善則惡心生。沃土之民不材，淫也。瘠土之民嚮義，勞也。是故天子大采朝日，與三公九卿組織地德。日中考政，與百官之政事，使師尹維旅牧宣敘民事。少采夕月，與太史司載糾虔天刑。日入監九御，使潔奉禘郊之粢盛，而後即安。諸侯朝脩天子之業令，晝考其國，夕省其典刑，夜儆百工，使無慆淫，而後即安。卿大夫朝考其職，晝講其庶政，夕序其業，夜庀其家事，而後即安。士朝而受業，晝而講隸，夕而習復，夜而討過，無憾，而後即安。自庶人以下，明而動，晦而休，無自以怠。王后親織玄紞，公侯之夫人加之以纮綖，卿之内子爲大帶，命婦成祭服，則士之妻加之以朝服，自庶士以下皆衣其夫。社而賦事，烝而獻功，男女效績，否則有辟，古之制也。君子勞心，小人勞力，先王之訓也。自上以下，誰敢淫心舍力。今我寡也，爾又在下位，朝夕處事，猶恐忘先人之業，況有怠惰，其何以辟！吾冀汝朝夕脩，我曰必無廢先人，爾今也曰胡不自安。以是承君之官，余懼穆伯之絕嗣也。仲尼聞之曰：「弟子記之，季氏之婦不淫矣！」詩曰：「婦無公事，休其蠶織。」言婦人以織績爲公事者也。休之非禮也。文伯飲南宮敬叔酒，以露堵父爲客，羞鼈焉小，堵父怒，相延食鼈，堵父辭曰：「將使鼈長而食之。」遂出。敬姜聞之，怒曰「吾聞之先子曰：‘祭養尸，饗養上賓。’鼈於人何有，而使夫人怒！」遂逐文伯。五日，魯大夫辭而復之。君子謂敬姜爲慎微。詩曰：「我有旨酒，嘉賓式讌以樂。」言尊賓也。文伯卒，敬姜戒其妾曰：「吾聞之，‘好内，女死之；好外，士死之。’今吾子夭死，吾惡其以好内聞也，二三婦之辱。共祀先祀者，請毋瘠色，毋揮涕，毋陷膺，毋憂容，有降服，毋加服，從禮而靜，是昭吾子。仲尼聞之曰：「女知莫如婦，男知莫如夫，公父氏之婦知矣，欲明其子之令德。」詩曰：「君子有穀，貽厥孫子。」此之謂也。敬姜之處喪也，朝哭穆伯，暮哭文伯。仲尼聞之曰：「季氏之婦可謂知禮矣，愛而無私，上下有章。」敬姜嘗如季氏。康子在朝，與之言，不應，從之，及寢門，不應而入。康子辭於朝，而入見曰：「肥也不得聞命，毋乃罪耶？」敬姜對曰：「子不聞耶？天子及諸侯合民事於内朝，自卿大夫以下合官職於外朝，合家事於内朝，寢門之内，婦人治其職焉。上下同之。夫外朝子將業君之官職焉，内朝子將庀季氏之政焉，皆非吾所敢言也。康子嘗至敬姜，䦱門而與之言，皆不踰閾。祭悼子，康子與焉，酢不受，徹俎不讌，宗不具不繹，繹不盡飲則退。仲尼謂敬姜别於男女之禮矣。詩曰：「女也不爽。」此之謂也。

　　頌曰：文伯之母，號曰敬姜，通達知禮，德行光明，匡子過失，教以法理，仲尼賢焉，列爲慈母。

○ 楚子發母

楚將子發之母也。子發攻秦絕糧，使人請於王，因歸問其母。母問使者曰：「士卒得無恙乎？」對曰：「士卒幷分菽粒而食之。」又問：「將軍得無恙乎？」對曰：「將軍朝夕芻豢黍粱。」子發破秦而歸，其母閉門而不内。使人數之曰：「子不聞越王句踐之伐吳耶？客有獻醇酒一器者，王使人注江之上流，使士卒飲其下流，味不及加美，而士卒戰自五也。異日有獻一囊糗糒者，王又以賜軍士，分而食之，甘不踰嗌，而戰自十也。今子爲將，士卒幷分菽粒而食之，子獨朝夕芻豢黍粱，何也？詩不云乎：‘好樂無荒，良士休休。’言不失和也。夫使人入於死地，而自康樂於其上，雖有以得勝，非其術也。子非吾子也，無入吾門。」子發於是謝其母，然後内之。君子謂子發母能以教誨。詩云：「教誨爾子，式穀似之。」此之謂也。

　　頌曰：子發之母，刺子驕泰，將軍稻粱，士卒菽粒，責以無禮，不得人力，君子嘉焉，編於母德。

○ 鄒孟軻母

鄒孟軻之母也。號孟母。其舍近墓。孟子之少也，嬉游爲墓間之事，踴躍築埋。孟母曰：「此非吾所以居處子也。」乃去舍市傍。其嬉戲爲賈人衒賣之事。孟母又曰：「此非吾所以居處子也。」復徙舍學宮之傍。其嬉游乃設俎豆揖讓進退。孟母曰：「真可以居吾子矣。」遂居之。及孟子長，學六藝，卒成大儒之名。君子謂孟母善以漸化。詩云：「彼姝者子，何以予之？」此之謂也。孟子之少也，既學而歸，孟母方績，問曰：「學何所至矣？」孟子曰：「自若也。」孟母以刀斷其織。孟子懼而問其故，孟母曰：「子之廢學，若吾斷斯織也。夫君子學以立名，問則廣知，是以居則安寧，動則遠害。今而廢之，是不免於廝役，而無以離於禍患也。何以異於織績而食，中道廢而不爲，寧能衣其夫子，而長不乏糧食哉！女則廢其所食，男則堕於脩德，不爲竊盜，則爲虜役矣。」孟子懼，旦夕勤學不息，師事子思，遂成天下之名儒。君子謂孟母知爲人母之道矣。詩云：「彼姝者子，何以告之？」此之謂也。孟子既娶，將入私室，其婦袒而在内，孟子不悦，遂去不入。婦辭孟母而求去，曰：「妾聞夫婦之道，私室不與焉。今者妾竊堕在室，而夫子見妾，勃然不悦，是客妾也。婦人之義，蓋不客宿。請歸父母。於是孟母召孟子而謂之曰：「夫禮，將入門，問孰存，所以致敬也。將上堂，聲必揚，所以戒人也。將入戶，視必下，恐見人過也。今子不察於禮，而責禮於人，不亦遠乎！」孟子謝，遂留其婦。君子謂孟母知禮，而明於姑母之道。孟子處齊，而有憂色。孟母見之曰：「子若有憂色，何也？」孟子曰：「不敏。」異日閒居，擁楹而歎。孟母見之曰：「鄉見子有憂色，曰不也，今擁楹而歎，何也？」孟子對曰：「軻聞之：君子稱身而就位，不爲苟得而受賞，不貪榮祿。諸侯不聽，則不達其上。聽而不用，則不踐其朝。」今道不用於齊，願行而母老，是以憂也。」孟母曰：夫婦人之禮，精五飯，羃酒漿，養舅姑，縫衣裳而已矣。故有閨内之脩，而無境外之志。易曰：在中饋，无攸遂。詩曰：無非無儀，惟酒食是議。以言婦人無擅制之義，而有三從之道也。故年少則從乎父母，出嫁則從乎夫，夫死則從乎子，禮也。今子成人也，而我老矣。子行乎子義，吾行乎吾禮。」君子謂孟母知婦道。詩云：「載色載笑，匪怒匪教。」此之謂也。

　　頌曰：孟子之母，教化列分，處子擇藝，使從大倫，子學不進，斷機示焉，子遂成德，爲當世冠。

○ 魯之母師

母師者，魯九子之寡母也。臘日休作者，歲祀禮事畢，悉召諸子，謂曰：「婦人之義，非有大故，不出夫家。然吾父母家多幼稚，歲時禮不理。吾從汝謁往監之。」諸子皆頓首許諾。又召諸婦曰：「婦人有三從之義，而無專制之行。少繫於父母，長繫於夫，老繫於子。今諸子許我歸視私家，雖踰正禮，願與少子俱，以備婦人出入之制。諸婦其慎房戶之守，吾夕而反。」於是使少子僕，歸辨家事。天陰還失早，至閭外而止，夕而入。魯大夫從臺上見而怪之。使人閒視其居處，禮節甚脩，家事甚理。使者還以狀對。於是大夫召母而問之曰：「一日從北方來，至閭而止，良久，夕乃入。吾不知其故，甚怪之，是以問也。」母對曰：「妾不幸，早失夫，獨與九子居。臘日，禮畢事間，從諸子謁歸視私家。與諸婦孺子期，夕而反。妾恐其酺醵醉飽，人情所有也。妾反太早，不敢復返，故止閭外，期盡而入。大夫美之，言於穆公，賜母尊號曰母師。使朝謁夫人，夫人諸姬皆師之。君子謂母師能以身教。夫禮，婦人未嫁，則以父母爲天；既嫁，則以夫爲天。其喪父母，則降服一等，無二天之義也。詩云：「出宿于濟，飲餞于禰，女子有行，遠父母兄弟。」

　　頌曰：九子之母，誠知禮經，謁歸還反，不揜人情，德行既備，卒蒙其榮，魯君賢之，號以尊名。

○ 魏芒慈母

魏芒慈母者，魏孟陽氏之女，芒卯之後妻也。有三子。前妻之子有五人，皆不愛慈母。遇之甚異，猶不愛。慈母乃命其三子，不得與前妻子齊衣服飲食，起居進退甚相遠，前妻之子猶不愛。於是前妻中子犯魏王令當死，慈母憂戚悲哀，帶圍減尺，朝夕勤勞以救其罪人。有謂慈母曰：「人不愛母至甚也，何爲勤勞憂懼如此？」慈母曰：「如妾親子，雖不愛妾，猶救其禍而除其害，獨於假子而不爲，何以異於凡母！其父爲其孤也，而使妾爲其繼母。繼母如母，爲人母而不能愛其子，可謂慈乎！親其親而偏其假，可謂義乎！不慈且無義，何以立於世！彼雖不愛，妾安可以忘義乎！」遂訟之。魏安釐王聞之，高其義曰：「慈母如此，可不救其子乎！」乃赦其子，復其家。自此五子親附慈母，雍雍若一。慈母以禮義之漸，率導八子，咸爲魏大夫卿士，各成於禮義。君子謂慈母一心。詩云：「尸鳩在桑，其子七兮，淑人君子，其儀一兮，其儀一兮，心如結兮。」言心之均一也。尸鳩以一心養七子，君子以一儀養萬物。一心可以事百君，百心不可以事一君。此之謂也。

　　頌曰：芒卯之妻，五子後母，慈惠仁義，扶養假子，雖不吾愛，拳拳若親，繼母若斯，亦誠可尊。

○ 齊田稷母

齊田稷子之母也。田稷子相齊，受下吏之貨金百鎰，以遺其母。母曰：「子爲相三年矣，祿未嘗多若此也，豈脩士大夫之費哉！安所得此？」對曰：「誠受之於下。」其母曰：「吾聞士脩身潔行，不爲苟得。竭情盡實，不行詐偽。非義之事，不計於心。非理之利，不入於家。言行若一，情貌相副。今君設官以待子，厚祿以奉子，言行則可以報君。夫爲人臣而事其君，猶爲人子而事其父也。盡力竭能，忠信不欺，務在效忠，必死奉命，廉潔公正，故遂而無患。今子反是，遠忠矣。夫爲人臣不忠，是爲人子不孝也。不義之財，非吾有也。不孝之子，非吾子也。子起。」田稷子慚而出，反其金，自歸罪於宣王，請就誅焉。宣王聞之，大賞其母之義，遂舍稷子之罪，復其相位，而以公金賜母。君子謂，稷母廉而有化。詩曰：「彼君子兮，不素飧兮。」無功而食祿，不爲也，況於受金乎！

　　頌曰：田稷之母，廉潔正直，責子受金，以爲不德，忠孝之事，盡財竭力，君子受祿，終不素食。

## 列女傳卷之二·賢明傳

○ 周宣姜后  

周宣姜后者，齊侯之女也。賢而有德，事非禮不言，行非禮不動。宣王嘗早臥晏起，后夫人不出房。姜后脱簪珥，待罪於永巷，使其傅母通言於王曰：「妾不才，妾之淫心見矣，至使君王失禮而晏朝，以見君王樂色而忘德也。夫苟樂色，必好奢窮欲，亂之所興也。原亂之興，從婢子起。敢請婢子之罪。」王曰：「寡人不德，實自生過，非夫人之罪也。」遂復姜后而勤於政事。早朝晏退，卒成中興之名。君子謂，姜后善於威儀而有德行。夫禮，后夫人御於君，以燭進。至於君所，滅燭，適房中，脱朝服，衣褻服，然後進御於君。雞鳴，樂師擊鼓以告旦，后夫人鳴佩而去。詩曰：「威儀抑抑，德音秩秩。」又曰：「隰桑有阿，其葉有幽，既見君子，德音孔膠。」夫婦人以色親，以德固。姜氏之德行可謂孔膠也。

　　頌曰：嘉茲姜后，厥德孔賢，由禮動作，匡配周宣，引過推讓，宣王悟焉，夙夜崇道，爲中興君。

○ 齊桓衛姬

衛姬者，衛侯之女，齊桓公之夫人也。桓公好淫樂，衛姬爲之不聽鄭衛之音。桓公用管仲甯戚，行霸道，諸侯皆朝，而衛獨不至。桓公與管仲謀伐衛。罷朝入閨，衛姬望見桓公，脱簪珥，解環佩，下堂再拜，曰：「願請衛之罪。」桓公曰：「吾與衛無故，姬何請耶？」對曰：「妾聞之：人君有三色，顯然喜樂容貌淫樂者，鍾鼓酒食之色。寂然清靜意氣沉抑者，喪禍之色。忿然充滿手足矜動者，攻伐之色。今妾望君擧趾高，色厲音揚，意在衛也，是以請也。」桓公許諾。明日臨朝，管仲趨進曰：「君之蒞朝也，恭而氣下，言則徐，無伐國之志，是釋衛也。」桓公曰：「善。」乃立衛姬爲夫人，號管仲爲仲父。曰：「夫人治内，管仲治外。寡人雖愚，足以立於世矣。」君子謂衛姬信而有行。詩曰：「展如之人兮，邦之媛也。」

　　頌曰：齊桓衛姬，忠款誠信，公好淫樂，姬爲脩身，望色請罪，桓公加焉，厥使治内，立爲夫人。

○ 晉文齊姜

齊姜，齊桓公之宗女，晉文公之夫人也。初文公父獻公，納驪姬，譖殺太子申生。文公號公子重耳，與舅犯奔狄。適齊，齊桓公以宗女妻之，遇之甚善，有馬二十乘，將死於齊，曰：「人生安樂而已，誰知其他。」子犯知文公之安齊也，欲行而患之，與從者謀於桑下，蠶妾在焉。妾告姜氏，姜殺之，而言於公子曰：「從者將以子行，聞者吾已除之矣。公子必從，不可以貳，貳無成命。自子去晉，晉無寧歲。天未亡晉，有晉國者，非子而誰，子其勉之！上帝臨子，貳必有咎。」公子曰：「吾不動，必死於此矣。」姜曰：「不可。周詩曰：‘莘莘征夫，每懷靡及。’夙夜征行，猶恐無及，況欲懷安，將何及矣！人不求及，其能及乎！亂不長世，公子必有晉。」公子不聽。姜與舅犯謀，醉，載之以行，酒醒，公子以戈逐舅犯曰：「若事有濟則可，無所濟，吾食舅氏之肉豈有饜哉！」遂行，過曹宋鄭楚而入秦。秦穆公乃以兵内之於晉，晉人殺懷公而立公子重耳，是爲文公。迎齊姜以爲夫人。遂霸天下，爲諸侯盟主。君子謂齊姜潔而不瀆，能育君子於善。詩曰：「彼美孟姜，可與寤言。」此之謂也。

　　頌曰：齊姜公正，言行不怠，勸勉晉文，反國無疑，公子不聽，姜與犯謀，醉而載之，卒成霸基。

○ 秦穆公姬

穆姬者，秦穆公之夫人，晉獻公之女，太子申生之同母姊，與惠公異母。賢而有義。獻公殺太子申生，逐羣公子。惠公號公子夷吾，奔梁。及獻公卒，得因秦立。始即位，穆姬使納羣公子曰：「公族者，君之根本。」惠公不用，又背秦賂。晉饑，請粟於秦，秦與之。秦饑，請粟於晉，晉不與。秦遂興兵與晉戰，穫晉君以歸。秦穆公曰：「埽除先人之廟，寡人將以晉君見。」穆姬聞之，乃與太子罃、公子宏，與女簡璧，衰绖履薪以迎。且告穆公曰：「上天降災，使兩君匪以玉帛相見，乃以興戎。婢子娣姒，不能相教，以辱君命。晉君朝以入，婢子夕以死。惟君其圖之。」公懼，乃舍諸靈台。大夫請以入，公曰：「獲晉君以功歸，今以喪歸，將焉用！遂改館晉君，饋以七牢而遣之。穆姬死，穆姬之弟重耳入秦，秦送之晉，是爲晉文公。太子罃思母之恩，而送其舅氏也，作詩曰：「我送舅氏，曰至渭陽，何以贈之？路車乘黄。」君子曰：「慈母生孝子。」詩云：「敬慎威儀，維民之則。」穆姬之謂也。

　　頌曰：秦穆夫人，晉惠之姊。秦執晉君，夫人流涕，痛不能救，乃將赴死，穆公義之，遂釋其弟。

○ 楚莊樊姬

樊姬，楚莊王之夫人也。莊王即位，好狩獵。樊姬諫不止，乃不食禽獸之肉，王改過，勤於政事。王嘗聽朝罷晏，姬下殿迎曰：「何罷晏也，得無飢倦乎？」王曰：「與賢者語，不知飢倦也。」姬曰：「王之所謂賢者何也？」曰：「虞丘子也。」姬掩口而笑，王曰：「姬之所笑何也？」曰：「虞丘子賢則賢矣，未忠也。」王曰：「何謂也？」對曰：「妾執巾櫛十一年，遣人之鄭衛，求美人進於王。今賢於妾者二人，同列者七人。妾豈不欲擅王之愛寵哉！妾聞‘堂上兼女，所以觀人能也。’妾不能以私蔽公，欲王多見知人能也。今虞丘子相楚十餘年，所薦非子弟，則族昆弟，未聞進賢退不肖，是蔽君而塞賢路。知賢不進，是不忠；不知其賢，是不智也。妾之所笑，不亦可乎！」王悦。明日，王以姬言告虞丘子，丘子避席，不知所對。於是避舍，使人迎孫叔敖而進之，王以爲令尹。治楚三年，而莊王以霸。楚史書曰：「莊王之霸，樊姬之力也。」詩曰：「大夫夙退，無使君勞。」其君者，謂女君也。又曰：「溫恭朝夕，執事有恪。」此之謂也。

　　頌曰：樊姬謙讓，靡有嫉妒，薦進美人，與己同處，非刺虞丘，蔽賢之路，楚莊用焉，功業遂伯。

○ 周南之妻

周南之妻者，周南大夫之妻也。大夫受命，平治水土。過時不來，妻恐其懈於王事，蓋與其鄰人陳素所與大夫言：「國家多難，惟勉強之，無有譴怒，遺父母憂。昔舜耕於歷山，漁於雷澤，陶於河濱。非舜之事，而舜爲之者，爲養父母也。家貧親老，不擇官而仕。親操井臼，不擇妻而娶。故父母在，當與時小同，無虧大義，不罹患害而已。夫鳳凰不離於蔚羅，麒麟不入於陷穽，蛟龍不及於枯澤。鳥獸之智，猶知避害，而況於人乎！生於亂世，不得道理，而迫於暴虐，不得行義，然而仕者，爲父母在故也。乃作詩曰：‘魴魚赬尾，王室如毁，雖則如毁，父母孔邇。’蓋不得已也。」君子以是知周南之妻而能匡夫也。

　　頌曰：周大夫妻，夫出治土，維戒無怠，勉爲父母，凡事遠周，為親之在，作詩魴魚，以敕君子。

○ 宋鮑女宗

女宗者，宋鮑蘇之妻也。養姑甚謹。鮑蘇仕衛三年，而娶外妻，女宗養姑愈敬。因往來者請問其夫，賂遺外妻甚厚。女宗姒謂曰：「可以去矣。」女宗曰：「何故？」姒曰：「夫人既有所好，子何留乎？」女宗曰：「婦人一醮不改，夫死不嫁，執麻枲，治絲蠒，織紝組紃，以供衣服，以事夫室，澈漠酒醴，羞饋食以事舅姑。以專一爲貞，以善從爲順。貞順，婦人之至行也。豈以專夫室之愛爲善哉！若其以淫意爲心，而扼夫室之好，吾未知其善也。夫禮，天子十二，諸侯九，卿大夫三，士二。今吾夫誠士也。有二，不亦宜乎！且婦人有七見去。夫無一去義。七去之道，妒正爲首。淫僻竊盜，長舌驕侮，無子惡病，皆在其後。吾姒不教吾以居室之禮，而反欲使吾爲見棄之行，將安所用此！」遂不聽，事姑愈謹。宋公聞之，表其閭，號曰女宗。君子謂女宗謙而知禮。詩云：「令儀令色，小心翼翼，故訓是式，威儀是力。」此之謂也。

　　頌曰：宋鮑女宗，好禮知理。夫有外妻，不爲變己。稱引婦道，不聽其姒。宋公賢之，表其閭里。

○ 晉趙衰妻

晉趙衰妻者，晉文公之女也。號趙姬。初文公爲公子時，與趙衰奔狄。狄人入其二女叔隗季隗於公子，公以叔隗妻趙衰，生盾。及反國，文公以其女趙姬妻趙衰。生原、同、屏、括、樓、嬰。趙姬請迎盾與其母而納之，趙衰辭而不敢。姬曰：「不可。夫得寵而忘舊，舍義。好新而嫚故，無恩。與人勤於隘厄，富貴而不顧，無禮。君棄此三者，何以使人！雖妾亦無以侍執巾櫛。詩不云乎‘采葑采菲，無以下體，德音莫違，及爾同死。’與人同寒苦，雖有小過，猶與之同死而不去，況於安新忘舊乎！又曰：‘讌爾新婚，不我屑以。’蓋傷之也。君其逆之，無以新廢舊。」趙衰許諾，乃逆叔隗與盾來。姬以盾爲賢，請立爲嫡子，使三子下之。以叔隗爲内婦，姬親下之。及盾爲正卿，思趙姬之讓恩，請以姬之中子屏、括爲公族大夫。曰：「君，姬氏之愛子也。微君姬氏，則臣狄人也，何以至此！」成公許之。屏、括遂以其族爲公族大夫。君子謂趙姬恭而有讓。詩曰：「溫溫恭人，維德之基。」趙姬之謂也。

　　頌曰：趙衰姬氏，制行分明，身雖尊貴，不妒偏房，躬事叔隗，子盾爲嗣，君子美之，厥行孔備。

○ 陶答子妻

陶大夫答子之妻也。答子治陶三年，名譽不興，家富三倍。其妻數諫不用。居五年，從車百乘歸休。宗人擊牛而賀之，其妻獨抱兒而泣。姑怒曰：「何其不祥也！」婦曰：「夫子能薄而官大，是謂嬰害。無功而家昌，是謂積殃。昔楚令尹子文之治國也，家貧國富，君敬民戴，故福結於子孫，名垂於後世。今夫子不然。貪富務大，不顧後害。妾聞南山有玄豹，霧雨七日而不下食者，何也？欲以澤其毛而成文章也。故藏而遠害。犬彘不擇食以肥其身，坐而須死耳。今夫子治陶，家富國貧，君不敬，民不戴，敗亡之徴見矣。願與少子俱脱。」姑怒，遂棄之。處期年，答子之家果以盜誅。唯其母老以免，婦乃與少子歸養姑，終卒天年。君子謂答子妻能以義易利，雖違禮求去，終以全身復禮，可謂遠識矣。詩曰：「百爾所思，不如我所之。」此之謂也。

　　頌曰：答子治陶，家富三倍，妻諫不聽，知其不改，獨泣姑怒，送厥母家，答子逢禍，複歸養姑。

○ 柳下惠妻

魯大夫柳下惠之妻也。柳下惠處魯，三黜而不去，憂民救亂。妻曰：「無乃瀆乎！君子有二恥。國無道而貴，恥也；國有道而賤，恥也。今當亂世，三黜而不去，亦近恥也。」柳下惠曰：「油油之民，將陷於害，吾能已乎！且彼爲彼，我爲我，彼雖裸裎，安能污我！」油油然與之處，仕於下位。柳下既死，門人將誄之。妻曰：「將誄夫子之德耶，則二三子不如妾知之也。」乃誄曰：「夫子之不伐兮，夫子之不竭兮，夫子之信誠而與人無害兮，屈柔從俗，不強察兮，蒙恥救民，德彌大兮，雖遇三黜，終不蔽兮，愷悌君子，永能厲兮，嗟乎惜哉，乃下世兮，庶幾遐年，今遂逝兮，嗚呼哀哉，魂神泄兮，夫子之諡，宜爲惠兮。」門人從之以爲誄，莫能竄一字。君子謂柳下惠妻能光其夫矣。詩曰：「人知其一，莫知其他。」此之謂也。

　　頌曰：下惠之妻，賢明有文，柳下既死，門人必存，將誄下惠，妻爲之辭，陳列其文，莫能易之。

○ 魯黔婁妻

魯黔婁先生之妻也。先生死，曾子與門人往弔之。其妻出戶，曾子弔之。上堂，見先生之尸在牖下，枕墼席稿，縕袍不表，覆以布被，首足不盡斂。覆頭則足見，覆足則頭見。曾子曰：「邪引其被，則斂矣。」妻曰：「邪而有餘，不如正而不足也。先生以不邪之故，能至於此。生時不邪，死而邪之，非先生意也。」曾子不能應遂哭之曰：「嗟乎，先生之終也！何以爲諡？」其妻曰：「以康爲諡。」曾子曰：「先生在時，食不充虛，衣不蓋形。死則手足不斂，旁無酒肉。生不得其美，死不得其榮，何樂於此而諡爲康乎？」其妻曰：「昔先生君嘗欲授之政，以爲國相，辭而不爲，是有餘貴也。君嘗賜之粟三十鍾，先生辭而不受，是有餘富也。彼先生者，甘天下之淡味，安天下之卑位。不戚戚於貧賤，不忻忻於富貴。求仁而得仁，求義而得義。其諡爲康，不亦宜乎！曾子曰：「唯斯人也而有斯婦。」君子謂黔婁妻爲樂貧行道。詩曰：「彼美淑姬，可與寤言。」此之謂也。

　　頌曰：黔婁既死，妻獨主喪，曾子弔焉，布衣褐衾，安賤甘淡，不求豐美，屍不揜蔽，猶諡曰康。

○ 齊相御妻

齊相晏子僕御之妻也。號曰命婦。晏子將出，命婦窺其夫爲相御，擁大蓋，策駟馬，意氣洋洋，甚自得也。既歸，其妻曰：「宜矣子之卑且賤也。」夫曰：「何也？」妻曰：「晏子長不滿三尺，身相齊國，名顯諸侯。今者吾從門間觀其志氣，恂恂自下，思念深矣。今子身長八尺，乃爲之僕御耳，然子之意洋洋若自足者，妾是以去也。」其夫謝曰：「請自改何如？」妻曰：「是懷晏子之智，而加以八尺之長也。夫躬仁義，事明主，其名必揚矣。且吾聞寧榮於義而賤，不虛驕以貴。」於是其夫乃深自責，學道謙遜，常若不足。晏子怪而問其故，具以實對。於是晏子賢其能納善自改，升諸景公，以爲大夫，顯其妻以爲命婦。君子謂命婦知善。故賢人之所以成者，其道博矣，非特師傅朋友相與切磋也，妃匹亦居多焉。詩曰：「高山仰止，景行行止。」言當常嚮爲其善也。

　　頌曰：齊相御妻，匡夫以道，明言驕恭，恂恂自效，夫改易行，學問靡已，晏子升之，列於君子。

○ 楚接輿妻

楚狂接輿之妻也。接輿躬耕以爲食，楚王使使者持金百鎰、車二駟，往聘迎之，曰：「王願請先生治淮南。」接輿笑而不應，使者遂不得與語而去。妻從市來，曰：「先生以而爲義，豈將老而遺之哉！門外車跡，何其深也？」接輿曰：「王不知吾不肖也，欲使我治淮南，遣使者持金駟來聘。」其妻曰：「得無許之乎？」接輿曰：「夫富貴者，人之所欲也，子何惡，我許之矣。」妻曰：「義士非禮不動，不爲貧而易操，不爲賤而改行。妾事先生，躬耕以爲食，親績以爲衣，食飽衣暖，據義而動，其樂亦自足矣。若受人重祿，乘人堅良，食人肥鮮，而將何以待之！」接輿曰：「吾不許也。」妻曰：「君使不從，非忠也。從之又違，非義也。不如去之。」夫負釜甑，妻戴紝器，變名易姓而遠徙，莫知所之。君子謂接輿妻爲樂道而遠害，夫安貧賤而不怠於道者，唯至德者能之。詩曰：「肅肅兔罝，椓之丁丁。」言不怠於道也。

　　頌曰：接輿之妻，亦安貧賤，雖欲進仕，見時暴亂，楚聘接輿，妻請避館，戴紝易姓，終不遭難。

○ 楚老萊妻      

楚老萊子之妻也。萊子逃世，耕於蒙山之陽。葭牆蓬室，木床蓍席，衣縕食菽，墾山播種。人或言之楚王曰：「老萊，賢士也。」王欲聘以璧帛，恐不來，楚王駕至老萊之門，老萊方織畚，王曰：「寡人愚陋，獨守宗廟，願先生幸臨之。」老萊子曰：「僕山野之人，不足守政。」王復曰：「守國之孤，願變先生之志。」老萊子曰：「諾。」王去，其妻戴畚萊挾薪樵而來，曰：「何車迹之眾也？」老萊子曰：「楚王欲使吾守國之政。」妻曰：「許之乎？」曰：「然。」妻曰：「妾聞之：可食以酒肉者，可隨以鞭捶。可授以官祿者，可隨以鈇鉞。今先生食人酒肉，授人官祿，爲人所制也。能免於患乎！妾不能爲人所制，投其畚萊而去。」老萊子曰：「子還，吾爲子更慮。」遂行不顧，至江南而止，曰：「鳥獸之解毛，可績而衣之。据其遺粒，足以食也。」老萊子乃隨其妻而居之。民從而家者一年成落，三年成聚。君子謂老萊妻果於從善。詩曰：「衡門之下，可以棲遲，泌之洋洋，可以療饑。」此之謂也。

　　頌曰：老萊與妻，逃世山陽，蓬蒿爲室，莞葭爲蓋，楚王聘之，老萊將行，妻曰世亂，乃遂逃亡。

○ 楚於陵妻

楚於陵子終之妻也。楚王聞於陵子終賢，欲以爲相，使使者持金百鎰，往聘迎之，於陵子終曰：「僕有箕帚之妾，請入與計之。」即入，謂其妻曰：「楚王欲以我爲相，遣使者持金來。今日爲相，明日結駟連騎，食方丈於前，可乎？」妻曰：「夫子織屨以爲食，非與物無治也。左琴右書，樂亦在其中矣。夫結駟連騎，所安不過容膝。食方丈於前，所甘不過一肉。今以容膝之安、一肉之味而懷楚國之憂，其可乎！亂世多害，妾恐先生之不保命也。」於是子終出謝使者而不許也。遂相與逃，而爲人灌園。君子謂於陵妻爲有德行。詩云：「愔愔良人，秩秩德音。」此之謂也。

　　頌曰：於陵處楚，王使聘焉，入與妻謀，懼世亂煩，進往遇害，不若身安，左琴右書，爲人灌園。

## 列女傳卷之三·仁智傳

○ 密康公母

密康公之母，姓隗氏。周共王遊於涇上，康公從，有三女奔之，其母曰：「必致之王。夫獸三爲羣，人三爲眾，女三爲粲。王田不取羣，公行下眾，王御不參一族。夫粲美之物歸汝，而何德以堪之？王猶不堪，況爾小醜乎！」康公不獻，王滅密。君子謂密母爲能識微。詩云：「無已大康，職思其憂。」此之謂也。

　　頌曰：密康之母，先識盛衰，非刺康公，受粲不歸，公行下眾，物滿則損，俾獻不聽，密果滅殞。

○ 楚武鄧曼

鄧曼者，武王之夫人也。王使屈瑕爲將，伐羅。屈瑕號莫敖，與羣帥悉楚師以行。鬬伯比謂其御曰：「莫敖必敗。擧趾高，心不固矣。」見王曰：「必濟師。」王以告夫人鄧曼，曰：「大夫非眾之謂也，其謂君撫小民以信，訓諸司以德，而威莫敖以刑也。莫敖狃於蒲騷之役，將自用也，必小羅。君若不鎮撫，其不設備乎！於是王使賴人追之，不及。莫敖令於軍中曰：「諫者有刑。」及鄢，師次亂濟。至羅，羅與盧戎擊之，大敗，莫敖自經荒谷，羣師囚於冶父以待刑。王曰：「孤之罪也。」皆免之。君子謂鄧曼爲知人。詩云：「曾是莫聽，大命以傾。」此之謂也。王伐隨且行，告鄧曼曰：「餘心蕩，何也？」鄧曼曰：「王德薄而祿厚，施鮮而得多。物盛必衰，日中必移。盈而蕩，天之道也。先王知之矣，故臨武事，將發大命，而蕩王心焉。若師徒毋虧，王薨於行，國之福也。」王遂行，卒於木之下。君子謂鄧曼爲知天道。易曰：「日中則昃，月盈則虧，天地盈虛，與時消息。」此之謂也。

　　頌曰：楚武鄧曼，見事所興，謂瑕軍敗，知王將薨，識彼天道，盛而必衰，終如其言，君子揚稱。

○ 許穆夫人

許穆夫人者，衛懿公之女，許穆公之夫人也。初許求之，齊亦求之，懿公將與，許女因其傅母而言曰：「古者諸侯之有女子也，所以苞苴玩弄，繫援於大國也。言今者許小而遠，齊大而近。若今之世，強者爲雄。如使邊境有寇戎之事，維是四方之故，赴告大國，妾在，不猶愈乎！今舍近而就遠，離大而附小，一旦有車馳之難，孰可與慮社稷？」衛侯不聽，而嫁之於許。其後翟人攻衛，大破之，而許不能救，衛侯遂奔走涉河，而南至楚丘。齊桓往而存之，遂城楚丘以居。衛侯於是悔不用其言。當敗之時，許夫人馳驅而弔唁，衛侯因疾之，而作詩云：「載馳載驅，歸唁衛侯，驅馬悠悠，言至於漕，大夫跋涉，我心則憂，既不我嘉，不能旋反，視爾不臧，我思不遠。」君子善其慈惠而遠識也。

　　頌曰：衛女未嫁，謀許與齊，女諷母曰，齊大可依，衛君不聽，後果遁逃，許不能救，女作載馳。

○ 曹僖氏妻

曹大夫僖負羈之妻也。晉公子重耳亡，過曹，恭公不禮焉。聞其駢脅，近其舍，伺其將浴，設微薄而觀之。負羈之妻言於夫曰：「吾觀晉公子，其從者三人皆國相也。以此三人者，皆善戮力以輔人，必得晉國。若得反國，必霸諸侯而討無禮，曹必爲首。若曹有難，子必不免，子胡不早自貳焉？且吾聞之：‘不知其子者，視其父；不知其君者，視其所使。’今其從者皆卿相之僕也，則其君必霸王之主也。若加禮焉，必能報施矣。若有罪焉，必能討過。子不早圖，禍至不久矣。負羈乃遺之壺湌，加璧其上，公子受湌反璧。及公子反國，伐曹，乃表負羈之閭，令兵士無敢入。士民之扶老擕弱而赴其閭者，門外成市。君子謂僖氏之妻能遠識。詩云：「既明且哲，以保其身。」此之謂也。

　　頌曰：僖氏之妻，厥智孔白，見晉公子，知其興作，使夫饋湌，且以自託，文伐曹國，卒獨見釋。

○ 孫叔敖母

楚令尹孫叔敖之母也。叔敖爲嬰兒之時，出遊，見兩頭蛇，殺而埋之。歸見其母而泣焉，母問其故，對曰：「吾聞見兩頭蛇者死，今者出遊見之。」其母曰：「虵今安在？」對曰：「吾恐他人複見之，殺而埋之矣。」其母曰：「汝不死矣。夫有陰德者，陽報之。德勝不祥，仁除百禍。天之處高而聽卑。書不云乎：‘皇天無親，惟德是輔。’爾嘿矣，必興於楚。」及叔敖長，爲令尹。君子謂叔敖之母知道德之次。詩云：「母氏聖善。」此之謂也。

　　頌曰：叔敖之母，深知天道，叔敖見虵，兩頭岐首，殺而埋之，泣恐不及，母曰陰德，不死必壽。

○ 晉伯宗妻

晉大夫伯宗之妻也。伯宗賢，而好以直辯凌人。每朝，其妻常戒之曰：「盜憎主人，民愛其上。有愛好人者，必有憎妒人者。夫子好直言，枉者惡之，禍必及身矣。」伯宗不聽，朝而以喜色歸。其妻曰：「子貌有喜色，何也？」伯宗曰：「吾言於朝，諸大夫皆謂我知似陽子。」妻曰：「實穀不華，至言不飾，今陽子華而不實，言而無謀，是以禍及其身，子何喜焉！」伯宗曰：「吾欲飲諸大夫酒，而與之語，爾試聽之。」其妻曰：「諾。」於是爲大會，與諸大夫飲。既飲，而問妻曰：「何若？」對曰：「諸大夫莫子若也，然而民之不能戴其上久矣，難必及子。子之性固不可易也，且國家多貳，其危可立待也。子何不預結賢大夫，以托州犁焉。」伯宗曰：「諾。」乃得畢羊而交之。及欒不忌之難，三郤害伯宗，譖而殺之。畢羊乃送州犁於荆，遂得免焉。君子謂伯宗之妻知天道。詩云：「多將熇熇，不可救藥。」伯宗之謂也。

　　頌曰：伯宗凌人，妻知且亡，數諫伯宗，厚許畢羊，屬以州犁，以免咎殃，伯宗遇禍，州犁奔荆。

○ 衛靈夫人

衛靈公之夫人也。靈公與夫人夜坐，聞車聲轔轔，至闕而止，過闕複有聲。公問夫人曰：「知此謂誰？」夫人曰：「此必蘧伯玉也。」公曰：「何以知之？」夫人曰：「妾聞：禮下公門式路馬，所以廣敬也。夫忠臣與孝子，不爲昭昭信節，不爲冥冥堕行。蘧伯玉，衛之賢大夫也。仁而有智，敬於事上。此其人必不以闇昧廢禮，是以知之。」公使視之，果伯玉也。公反之，以戲夫人曰：「非也。」夫人酌觴再拜賀公，公曰：「子何以賀寡人？」夫人曰：「始妾獨以衛爲有蘧伯玉爾，今衛復有與之齊者，是君有二賢臣也。國多賢臣，國之福也。妾是以賀。」公驚曰：「善哉！」遂語夫人其實焉。君子謂衛夫人明於知人道。夫可欺而不可罔者，其明智乎！詩云：「我聞其聲，不見其人。」此之謂也。

　　頌曰：衛靈夜坐，夫人與存，有車轔轔，中止闕門，夫人知之，必伯玉焉，維知識賢，問之信然。

○ 齊靈仲子

齊靈仲子者，宋侯之女，齊靈公之夫人也。初，靈公娶於魯聲姬，生子光，以爲太子。夫人仲子，與其娣戎子，皆嬖於公。仲子生子牙，戎子請以牙爲太子代光，公許之。仲子曰：「不可。夫廢常，不祥；聞諸侯之難，失謀。夫光之立也，列於諸侯矣。今無故而廢之，是專絀諸侯，而以難犯不祥也。君心悔之。」「在我而已。」仲子曰：「妾非讓也，誠禍之萌也。」以死爭之，公終不聽，遂逐太子光，而立牙爲太子，高厚爲傅。靈公疾，高厚微迎光。及公薨，崔杼立光而殺高厚。以不用仲子之言，禍至於此。君子謂仲子明於事理。詩云：「聽用我謀，庶無大悔。」仲子之謂也。

　　頌曰：齊靈仲子，仁智顯明，靈公立牙，廢姬子光，仲子強諫，棄適不祥，公既不聽，果有禍殃。

○ 魯臧孫母

臧孫母者，魯大夫臧文仲之母也。文仲將爲魯使至齊，其母送之曰：「汝刻而無恩，好盡人力，窮人以威，魯國不容子矣，而使子之齊。凡姦將作，必於變動。害子者，其於斯發事乎！汝其戒之。魯與齊通壁，壁鄰之國也。魯之寵臣多怨汝者，又皆通於齊高子、國子。是必使齊圖魯而拘汝。留之，難乎其免也。汝必施恩布惠，而後出以求助焉。於是文仲託於三家，厚士大夫而後之齊。齊果拘之，而興兵欲襲魯。文仲微使人遺公書，恐得其書，乃謬其辭曰：「斂小器，投諸台。食獵犬，組羊裘。琴之合，甚思之。臧我羊，羊有母。食我以同魚。冠纓不足，帶有餘。公及大夫相與議之，莫能知之。人有言：「臧孫母者，世家子也，君何不試召而問焉？」於是召而語之曰：「吾使臧子之齊，今持書來云爾，何也？」臧孫母泣下襟曰：「吾子拘有木治矣。」公曰：「何以知之？」對曰：「斂小器投諸台者，言取郭外萌，内之於城中也。食獵犬組羊裘者，言趣饗戰鬬之士而繕甲兵也。琴之合甚思之者，言思妻也。臧我羊羊有母者，告妻善養母也。食我以同魚同者，其文錯。錯者，所以治鋸。鋸者，所以治木也。是有木治係於獄矣。冠纓不足帶有餘者，頭亂不得梳，飢不得食也。故知吾子拘而有木治矣。於是以臧孫母之言軍於境上，齊方發兵，將以襲魯，聞兵在境上，乃還文仲而不伐魯。君子謂臧孫母識微見遠。詩云：「陟彼屺兮，瞻望母兮。」此之謂也。

　　頌曰：臧孫之母，刺子好威，必且遇害，使援所依，既厚三家，果拘於齊，母說其書，子遂得歸。

○ 晉羊叔姬

叔姬者，羊舌子之妻也，叔向、叔魚之母也，一姓楊氏。叔向名肸，叔魚名鮒。羊舌子好正，不容於晉，去而之三室之邑。三室之邑人相與攘羊而遺之，羊舌子不受。叔姬曰：「夫子居晉不容，去之三室之邑，又不容於三室之邑，是於夫子不容也，不如受之。」羊舌子受之，曰：「爲肸與鮒亨之。」叔姬曰：「不可。南方有鳥名曰乾吉，食其子，不擇肉，子常不遂。今肸與鮒，童子也。隨大夫而化者，不可食以不義之肉，不若埋之，以明不與。」於是乃盛以甕，埋壚陰。後二年，攘羊之事發，都吏至，羊舌子曰：「吾受之，不敢食也。」發而視之，則其骨存焉。都吏曰：「君子哉，羊舌子！不與攘羊之事矣。」君子謂叔姬爲能防害遠疑。詩曰：「無曰不顯，莫予云覯。」此之謂也。叔向欲娶於申公巫臣氏，夏姬之女，美而有色，叔姬不欲娶其族。叔向曰：「吾母之族，貴而無庶，吾懲舅氏矣。」叔姬曰：「子靈之妻殺三夫一君一子，而亡一國兩卿矣。爾不懲此，而反懲吾族，何也？且吾聞之：有奇福者，必有奇禍。有甚美者，必有甚惡。今是鄭穆少妃姚子之子，子貉之妹也。子貉早死無後，而天鍾美於是，將必以是大有敗也。昔有仍氏生女，髮黑而甚美，光可監人，名曰玄妻。樂正夔娶之，生伯封。宕有豕心，貪惏毋期，忿戾毋饜，謂之封豕。有窮后羿滅之，夔是用不祀。且三代之亡，及恭太子之廢，皆是物也。汝何以爲哉！夫有美物足以移人，苟非德義，則必有禍也。」叔向懼而不敢娶，平公強使娶之，生楊食我，食我號曰伯碩。伯碩生時，侍者謁之叔姬曰：「長姒產男。」叔姬往視之，及堂，聞其號也而還，曰：「豺狼之聲也。狼子野心，今將滅羊舌氏者，必是子也。」遂不肯見。及長，與祁勝爲亂，晉人殺食我，羊舌氏由是遂滅。君子謂叔姬爲能推類。詩云：「如彼泉流，無淪胥以敗。」此之謂也。叔姬之始生叔魚也而視之曰：「是虎目而豕啄，鳶肩而牛腹，溪壑可盈，是不可饜也，必以賂死。」遂不見。及叔魚長，爲國讚理。邢侯與雍子爭田，雍子入其女於叔魚以求直，邢侯殺叔魚與雍子於朝。韓宣子患之。叔向曰：「三姦同罪，請殺其生者而戮其死者。」遂族邢侯氏，而尸叔魚與雍子於市。叔魚卒以貪死，叔姬可謂智矣。詩云：「貪人敗類。」此之謂也。

　　頌曰：叔向之母，察於情性，推人之生，以窮其命，叔魚食我，皆貪不正，必以貨死，果卒分爭。

○ 晉范氏母

晉范氏母者，范獻子之妻也。其三子遊於趙氏。趙簡子乘馬園中，園中多株，問三子曰：「柰何？」長者曰：「明君不問不爲，亂君不問而爲。」中者曰：「愛馬足則無愛民力，愛民力則無愛馬足。」少者曰：「可以三德使民。設令伐株於山將有馬爲也，已而開囿示之株。夫山遠而囿近，是民一悦矣。夫險阻之山而伐平地之株，民二悦矣。既畢而賤賣民，三悦矣。」簡子從之，民果三悦。少子伐其謀，歸以告母。母喟然歎曰：「終滅范氏者必是子也。夫伐功施勞，鮮能布仁。乘偽行詐，莫能久長。」其後智伯滅范氏。君子謂范氏母爲知難本。詩曰：「无忝爾祖，式救爾訛。」此之謂也。

　　頌曰：范氏之母，貴德尚信，小子三德，以詐與民，知其必滅，鮮能有仁，後果逢禍，身死國分。

○ 魯公乘姒

魯公乘姒者，魯公乘子皮之姒也。其族人死，姒哭之甚悲。子皮止姒曰：「安之，吾今嫁姊矣。」已過時，子皮不復言也。魯君欲以子皮爲相，子皮問姒曰：「魯君欲以我爲相，爲之乎？」姒曰：「勿爲也。」子皮曰：「何也？」姒曰：「夫臨喪而言嫁，一何不習禮也！後過時而不言，一何不達人事也！子内不習禮，而外不達人事，子不可以爲相。」子皮曰：「姒欲嫁，何不早言？」姒曰：「婦人之事，唱而後和。吾豈以欲嫁之故數子乎！子誠不習於禮，不達於人事。以此相一國，據大眾，何以理之！譬猶揜目而别黑白也。揜目而别黑白，猶無患也。不達人事而相國，非有天咎，必有人禍。子其勿爲也。」子皮不聽，卒受爲相。居未期年，果誅而死。君子謂，公乘姒緣事而知弟之遇禍也，可謂智矣。待禮然後動，不苟觸情可謂貞矣。詩云：「籜兮籜兮，風其吹汝，叔兮伯兮，唱予和汝。」又曰：「百爾所思，不如我所之。」此之謂也。

　　頌曰：子皮之姊，緣事分理，子皮相魯，知其禍起，姊諫子皮，殆不如止，子皮不聽，卒爲宗恥。

○ 魯漆室女

漆室女者，魯漆室邑之女也。過時未適人。當穆公時，君老，太子幼。女倚柱而嘯，旁人聞之，莫不爲之慘者。其鄰人婦從之遊，謂曰：「何嘯之悲也？子欲嫁耶？吾爲子求偶。」漆室女曰：「嗟乎！始吾以子爲有知，今無識也。吾豈爲不嫁不樂而悲哉！吾憂魯君老，太子幼。」鄰婦笑曰：「此乃魯大夫之憂，婦人何與焉！」漆室女曰：「不然，非子所知也。昔晉客舍吾家，繫馬園中。馬佚馳走，踐吾葵，使我終歲不食葵。鄰人女奔隨人亡，其家倩吾兄行追之。逢霖水出，溺流而死。令吾終身無兄。吾聞河潤九里，漸洳三百步。今魯君老悖，太子少愚，愚偽日起。夫魯國有患者，君臣父子皆被其辱，禍及眾庶，婦人獨安所避乎！吾甚憂之。子乃曰婦人無與者，何哉！」鄰婦謝曰：「子之所慮，非妾所及。」三年，魯果亂，齊楚攻之，魯連有寇。男子戰鬬，婦人轉輸不得休息。君子曰：「遠矣漆室女之思也！」詩云：「知我者，謂我心憂，不知我者，謂我何求。」此之謂也。

　　頌曰：漆室之女，計慮甚妙，維魯且亂，倚柱而嘯，君老嗣幼，愚悖姦生，魯果擾亂，齊伐其城。

○ 魏曲沃負

曲沃負者，魏大夫如耳母也。秦立魏公子政爲魏太子，魏哀王使使者爲太子納妃而美，王將自納焉。曲沃負謂其子如耳曰：「王亂於無别，汝胡不匡之？方今戰國強者爲雄，義者顯焉。今魏不能強，王又無義，何以持國乎！王中人也，不知其爲禍耳。汝不言，則魏必有禍矣。有禍，必及吾家。汝言以盡忠，忠以除禍，不可失也。」如耳未遇閒，會使於齊，負因款王門而上書曰：「曲沃之老婦也，心有所懷，願以聞於王。」王召入。負曰：「妾聞男女之别，國之大節也。婦人脆於志，窳於心，不可以邪開也。是故必十五而笄，二十而嫁，早成其號諡，所以就之也。聘則爲妻，奔則爲妾，所以開善遏淫也。節成，然後許嫁，親迎，然後隨從，貞女之義也。今大王爲太子求妃，而自納之於後宮，此毁貞女之行而亂男女之别也。自古聖王必正妃匹妃。匹正則興，不正則亂。夏之興也以塗山，亡也以末喜。殷之興也以有㜪，亡也以妲己。周之興也以太姒，亡也以褒姒。周之康王夫人，晏出朝關雎預見，思得淑女以配君子。夫雎鳩之鳥，猶未嘗見乘居而匹處也。夫男女之盛，合之以禮，則父子生焉，君臣成焉，故爲萬物始。君臣、父子、夫婦三者，天下之大綱紀也。三者治則治，亂則亂。今大王亂人道之始，棄綱紀之務。敵國五六，南有從楚，西有横秦，而魏國居其間，可謂僅存矣。王不憂此而從亂無别，父子同女妾，恐大王之國政危矣。」王曰：「然，寡人不知也。」遂與太子妃，而賜負粟三十鍾，如耳還而爵之。王勤行自脩，勞來國家，而齊楚強秦不敢加兵焉。君子謂魏負知禮。詩云：「敬之敬之，天維顯思。」此之謂也。

　　頌曰：魏負聰達，非刺哀王，王子納妃，禮别不明，負款王門，陳列紀綱，王改自脩，卒無敵兵。

○ 趙將括母

趙將馬服君趙奢之妻，趙括之母也。秦攻趙，孝成王使括代廉頗爲將。將行，括母上書言於王曰：「括不可使將。」王曰：「何以？」曰：「始妾事其父，父時爲將，身所奉飯者以十數，所友者以百數。大王及宗室所賜幣者，盡以與軍吏士大夫。受命之日，不問家事。今括一旦爲將，東向而朝軍吏，吏無敢仰視之者。王所賜金帛，歸盡臧之。乃日視便利田宅可買者。王以爲若其父乎？父子不同，執心各異。願勿遣。」王曰：「母置之，吾計已決矣。」括母曰：「王終遣之，即有不稱，妾得無隨乎？」王曰：「不也。」括既行，代廉頗。三十餘日，趙兵果敗，括死軍覆。王以括母先言，故卒不加誅。君子謂括母爲仁智。詩曰：「老夫灌灌，小子蹻蹻，匪我言耄，爾用憂謔。」此之謂也。

　　頌曰：孝成用括，代頗距秦，括母獻書，知其覆軍，願止不得，請罪止身，括死長平，妻子得存。

## 列女傳卷之四·貞順傳

○ 召南申女

召南申女者，申人之女也。既許嫁於酆，夫家禮不備而欲迎之，女與其人言：「以爲夫婦者，人倫之始也，不可不正。傳曰：‘正其本，則萬物理。失之豪釐，差之千里。’是以本立而道生，源治而流清。故嫁娶者，所以傳重承業，繼續先祖，爲宗廟主也。夫家輕禮違制，不可以行。」遂不肯往。夫家訟之於理，致之於獄。女終以一物不具，一禮不備，守節持義，必死不往，而作詩曰：「雖速我獄，室家不足。」言夫家之禮不備足也。君子以爲得婦道之儀，故擧而揚之，傳而法之，以絕無禮之求，防淫欲之行焉。又曰：「雖速我訟，亦不女從。」此之謂也。

　　頌曰：召南申女，貞一脩容，夫禮不備，終不肯從，要以必死，遂至獄訟，作詩明意，後世稱誦。

○ 宋恭伯姬

伯姬者，魯宣公之女，成公之妹也。其母曰繆姜，嫁伯姬於宋恭公。恭公不親迎，伯姬迫於父母之命而行。既入宋，三月廟見，當行夫婦之道。伯姬以恭公不親迎，故不肯聽命。宋人告魯，魯使大夫季文子於宋，致命於伯姬。還，復命。公享之，繆姜出於房，再拜曰：「大夫勤勞於遠道，辱送小子，不忘先君以及後嗣，使下而有知，先君猶有望也。敢再拜大夫之辱。」伯姬既嫁於恭公十年，恭公卒，伯姬寡。至景公時，伯姬嘗遇夜失火，左右曰：「夫人少避火。」伯姬曰：「婦人之義，保傅不俱，夜不下堂，待保傅來也。」保母至矣，傅母未至也。左右又曰：「夫人少避火。」伯姬曰：「婦人之義，傅母不至，夜不可下堂，越義求生，不如守義而死。」遂逮於火而死。春秋詳錄其事，爲賢伯姬，以爲婦人以貞爲行者也。伯姬之婦道盡矣。當此之時，諸侯聞之，莫不悼痛，以爲死者不可以生，財物猶可復，故相與聚會於澶淵，償宋之所喪。春秋善之。君子曰：「禮，婦人不得傅母，夜不下堂，行必以燭。伯姬之謂也。」詩云：「淑慎爾止，不愆於儀。」伯姬可謂不失儀矣。

　　頌曰：伯姬心專，守禮一意，宮夜失火，保傅不備，逮火而死，厥心靡悔，春秋賢之，詳錄其事。

○ 衛寡夫人

夫人者，齊侯之女也。嫁於衛，至城門而衛君死。保母曰：「可以還矣。」女不聽，遂入，持三年之喪，畢，弟立，請曰：「衛小國也，不容二庖，願請同庖。」夫人曰：「唯夫婦同庖。」終不聽。衛君使人愬於齊兄弟，齊兄弟皆欲與後君，使人告女，女終不聽，乃作詩曰：「我心匪石，不可轉也。我心匪席，不可卷也。」厄窮而不閔，勞辱而不苟，然後能自致也，言不失也。然後可以濟難矣。詩曰：「威儀棣棣，不可選也。」言其左右無賢臣皆順其君之意也。君子美其貞壹，故擧而列之於詩也。

　　頌曰：齊女嫁衛，厥至城門，公薨不返，遂入三年，後君欲同，女終不渾，作詩譏刺，卒守死君。

○ 蔡人之妻

蔡人之妻者，宋人之女也。既嫁於蔡，而夫有惡疾。其母將改嫁之，女曰：「夫不幸，乃妾之不幸也，柰何去之？適人之道，壹與之醮，終身不改。不幸遇惡疾，不改其意。且夫采采芣苢之草，雖其臭惡，猶始於捋采之，終於懷擷之，浸以益親，況於夫婦之道乎！彼无大故，又不遣妾，何以得去？」終不聽其母，乃作芣苢之詩。君子曰：「宋女之意甚貞而壹也。」

　　頌曰：宋女專慤，持心不願，夫有惡疾，意猶一精，母勸去歸，作詩不聽，後人美之，以爲順貞。

○ 黎莊夫人

黎莊夫人者，衛侯之女，黎莊公之夫人也。既往而不同欲，所務者異，未嘗得見，甚不得意。其傅母閔夫人賢，公反不納，憐其失意，又恐其已見遣，而不以時去，謂夫人曰：「夫婦之道，有義則合，無義則去。今不得意，胡不去乎？」乃作詩曰：「式微式微，胡不歸？」夫人曰：「婦人之道，壹而已矣。彼雖不吾以，吾何可以離於婦道乎！」乃作詩曰：「微君之故，胡爲乎中路？」終執貞壹，不違婦道，以俟君命。君子故序之以編詩。

　　頌曰：黎莊夫人，執行不衰，莊公不遇，行節反乖，傅母勸去，作詩式微，夫人守壹，終不肯歸。

○ 齊孝孟姬

孟姬者，華氏之長女，齊孝公之夫人也。好禮貞壹，過時不嫁。齊中求之，禮不備，終不往。躡男席，語不及外。遠别避嫌，齊中莫能備禮求焉。齊國稱其貞。孝公聞之，乃脩禮親迎於華氏之室。父母送，孟姬不下堂，母醮房之中，結其衿縭，誡之曰：「必敬必戒，無違宮事。」父誡之東階之上曰：「必夙興夜寐，無違命。其有大妨於王命者，亦勿從也。諸母誡之兩階之間，曰：「敬之敬之，必終父母之命。夙夜無怠，尔之衿縭。父母之言謂何。」姑姊妹誡之門内，曰：「夙夜無愆。示之衿鞶，無忘父母之言。」孝公親迎孟姬於其父母，三顧而出。親迎之綏，自御輪三，曲顧姬與。遂納於宮。三月廟見，而後行夫婦之道。既居久之，公游於琅邪，華孟姬從，車奔，姬堕車碎，孝公使駟馬立車載姬以歸，姬使侍御者舒帷以自障蔽，而使傅母應使者曰：「妾聞妃后踰閾，必乘安車。輜軿下堂，必從傅母。保阿進退，則鳴玉環佩。内飾則結紐綢繆，野處則帷裳擁蔽。所以正心壹意，自斂制也。今立車無軿，非所敢受命也。野處無衛，非所敢久居也。三者失禮多矣。夫無禮而生，不如早死。使者馳以告公，更取安車。比其反也，則自經矣，傅母救之不絕，傅母曰：「使者至，輜軿已具。」姬氏蘇，然後乘而歸。君子謂孟姬好禮。禮，婦人出必輜軿，衣服綢繆。既嫁，歸問女昆弟，不問男昆弟。所以遠别也。詩曰：「彼君子女，綢直如髮。」此之謂也。

　　頌曰：孟姬好禮，執節甚公，避嫌遠别，終不冶容，載不並乘，非禮不從，君子嘉焉，自古寡同。

○ 息君夫人

夫人者，息君之夫人也。楚伐息，破之。虜其君，使守門。將妻其夫人，而納之於宮。楚王出遊，夫人遂出見息君，謂之曰：「人生要一死而已，何至自苦！妾無須臾而忘君也，終不以身更貳醮。生離於地上，豈如死歸於地下哉！」乃作詩曰：「穀則異室，死則同穴。謂予不信，有如皦日。」息君止之，夫人不聽，遂自殺，息君亦自殺，同日俱死。楚王賢其夫人，守節有義，乃以諸侯之禮合而葬之。君子謂夫人說於行善，故序之於詩。夫義動君子，利動小人。息君夫人不爲利動矣。詩云：「德音莫違，及爾同死。」此之謂也。

　　頌曰：楚虜息君，納其適妃，夫人持固，彌久不衰，作詩同穴，思故忘新，遂死不顧，列於貞賢。

○ 齊杞梁妻

齊杞梁殖之妻也。莊公襲莒，殖戰而死。莊公歸，遇其妻，使使者弔之於路。杞梁妻曰：「今殖有罪，君何辱命焉。若令殖免於罪，則賤妾有先人之弊廬在下，妾不得與郊弔。」於是莊公乃還車詣其室，成禮然後去。杞梁之妻無子，内外皆無五屬之親。既無所歸，乃就其夫之尸於城下而哭之，内諴動人，道路過者莫不爲之揮涕，十日，而城爲之崩。既葬，曰：「吾何歸矣？夫婦人必有所倚者也。父在則倚父，夫在則倚夫，子在則倚子。今吾上則無父，中則無夫，下則無子。内無所依，以見吾誠。外無所倚，以立吾節。吾豈能更二哉！亦死而已。」遂赴淄水而死。君子謂杞梁之妻貞而知禮。詩云：「我心傷悲，聊與子同歸。」此之謂也。

　　頌曰：杞梁戰死，其妻收喪，齊莊道弔，避不敢當，哭夫於城，城爲之崩，自以無親，赴淄而薨。

○ 楚平伯嬴

伯嬴者，秦穆公之女，楚平王之夫人，昭王之母也。當昭王時，楚與吳爲伯莒之戰。吳勝楚，遂入至郢。昭王亡，吳王闔閭盡妻其後宮。次至伯嬴，伯嬴持刃曰：「妾聞：天子者，天下之表也。公侯者，一國之儀也。天子失制則天下亂，諸侯失節則其國危。夫婦之道，固人倫之始，王教之端。是以明王之制，使男女不親授，坐不同席，食不共器，殊椸枷，異巾櫛，所以施之也。若諸侯外淫者絕，卿大夫外淫者放，士庶人外淫者宮割。夫然者，以爲仁失可復以義，義失可複以禮。男女之喪，亂亡興焉。夫造亂亡之端，公侯之所絕，天子之所誅也。今君王棄儀表之行，縱亂亡之欲，犯誅絕之事，何以行令訓民！且妾聞，生而辱，不若死而榮。若使君王棄其儀表，則無以臨國。妾有淫端，則無以生世。壹擧而兩辱，妾以死守之，不敢承命。且凡所欲妾者，爲樂也。近妾而死，何樂之有？如先殺妾，又何益於君王？」於是吳王慚，遂退舍。伯嬴與其保阿閉永巷之門，皆不釋兵。三旬，秦救至，昭王乃復矣。君子謂伯嬴勇而精壹。詩曰：「莫莫葛纍，施於條枚，豈弟君子，求福不回。」此之謂也。

　　頌曰：闔閭勝楚，入厥宮室，盡妻後宮，莫不戰憟，伯嬴自守，堅固專一，君子美之，以爲有節。

○ 楚昭貞姜

貞姜者，齊侯之女，楚昭王之夫人也。王出遊，留夫人漸臺之上而去。王聞江水大至，使使者迎夫人，忘持符，使者至，請夫人出，夫人曰：「王與宮人約令，召宮人必以符。今使者不持符，妾不敢從使者行。」使者曰：「今水方大至，還而取符，則恐後矣。」夫人曰：「妾聞之：貞女之義不犯約，勇者不畏死，守一節而已。妾知從使者必生，留必死。然棄約越義而求生，不若留而死耳。」於是使者反取符，還則水大至，臺崩，夫人流而死。王曰：「嗟夫！守義死節，不爲苟生，處約持信，以成其貞。」乃號之曰貞姜。君子謂貞姜有婦節。詩云：「淑人君子，其儀不忒。」此之謂也。

　　頌曰：楚昭出遊，留姜漸臺，江水大至，無符不來，夫人守節，流死不疑，君子序焉，上配伯姬。

○ 楚白貞姬

貞姬者，楚白公勝之妻也。白公死，其妻紡績不嫁。吳王聞其美且有行，使大夫持金百鎰、白璧一雙以聘焉，以輜軿三十乘迎之，將以爲夫人。大夫致幣，白妻辭之曰：「白公生之時，妾幸得充後宮，執箕帚，掌衣履，拂枕席，託爲妃匹。白公不幸而死，妾願守其墳墓，以終天年。今王賜金璧之聘。夫人之位，非愚妾之所聞也。且夫棄義從欲者，汙也。見利忘死者，貪也。夫貪汙之人，王何以爲哉！妾聞之：‘忠臣不借人以力，貞女不假人以色。’豈獨事生若此哉，於死者亦然。妾既不仁，不能從死，今又去而嫁，不亦太甚乎！」遂辭聘而不行。吳王賢其守節有義，號曰楚貞姬。君子謂貞姬廉潔而誠信。夫任重而道遠，仁以爲己任，不亦重乎！死而後已，不亦遠乎！詩云：「彼美孟姜，德音不忘。」此之謂也。

　　頌曰：白公之妻，守寡紡績，吳王美之，聘以金璧，妻操固行，雖死不易，君子大之，美其嘉績。

○ 衛宗二順

衛宗二順者，衛宗室靈王之夫人及其傅妾也。秦滅衛君角，封靈王世家，使奉其祀。靈王死，夫人無子而守寡，傅妾有子。傅妾事夫人八年不衰，供養愈謹。夫人謂傅妾曰：「孺子養我甚謹。子奉祭祀而妾事我，我不聊也。且吾聞主君之母不妾事人。今我無子，於禮，斥絀之人也，而得留以盡其節，是我幸也。今又煩孺子不改故節，我甚内慚。吾願出居外，以時相見，我甚便之。」傅妾泣而對曰：「夫人欲使靈氏受三不祥耶！公不幸早終，是一不祥也。夫人無子而婢妾有子，是二不祥也。夫人欲出居外，使婢子居内，是三不祥也。妾聞忠臣事君無怠倦時，孝子養親患無日也。妾豈敢以小貴之故變妾之節哉！供養固妾之職也。夫人又何勤乎！」夫人曰：「無子之人而辱主君之母，雖子欲爾，眾人謂我不知禮也。吾終願居外而已。」傅妾退而謂其子曰：「吾聞君子處順，奉上下之儀，脩先古之禮，此順道也。今夫人難我，將欲居外，使我居内，此逆也。處逆而生，豈若守順而死哉！」遂欲自殺。其子泣而止之，不聽。夫人聞之懼，遂許傅妾留，終年供養不衰。君子曰：「二女相讓，亦誠君子。可謂行成於内，而名立於後世矣。」詩云：「我心匪石，不可轉也。」此之謂也。

　　頌曰：衛宗二順，執行咸固，妾子雖代，供養如故，主婦慚讓，請求出舍，終不肯聽，禮甚閒暇。

○ 魯寡陶嬰

陶嬰者，魯陶門之女也。少寡，養幼孤，無強昆弟，紡績爲產。魯人或聞其義，將求焉。嬰聞之，恐不得免，作歌，明己之不更二也。其歌曰：「悲黄鵠之早寡兮，七年不雙。宛鵛獨宿兮，不與眾同。夜半悲鳴兮，想其故雄。天命早寡兮，獨宿何傷。寡婦念此兮，泣下數行。嗚呼悲兮，死者不可忘。飛鳥尚然兮，況於貞良。雖有賢雄兮，終不重行。」魯人聞之曰：「斯女不可得已。」遂不敢復求。嬰寡，終身不改。君子謂陶嬰貞壹而思。詩云：「心之憂兮，我歌且謠。」此之謂也。

　　頌曰：陶嬰少寡，紡績養子，或欲取焉，乃自脩理，作歌自明，求者乃止，君子稱揚，以爲女紀。

○ 梁寡高行

高行者，梁之寡婦也。其爲人榮於色而美於行。夫死早，寡不嫁。梁貴人多爭欲取之者，不能得。梁王聞之，使相聘焉。高行曰：「妾夫不幸早死，先狗馬填溝壑，妾宜以身薦其棺槨。守養其幼孤，曾不得專意。貴人多求妾者，幸而得免，今王又重之。妾聞：‘婦人之義，一往而不改，以全貞信之節。’今忘死而趨生，是不信也。見貴而忘賤，是不貞也。棄義而從利，無以爲人。」乃援鏡持刀以割其鼻曰：「妾已刑矣。所以不死者，不忍幼弱之重孤也。王之求妾者，以其色也。今刑餘之人，殆可釋矣。」於是相以報，王大其義，高其行，乃復其身，尊其號曰高行。君子謂高行節禮專精。詩云：「謂予不信，有如皎日。」此之謂也。

　　頌曰：高行處梁，貞專精純，不貪行貴，務在一信，不受梁聘，劓鼻刑身，君子高之，顯示後人。

○ 陳寡孝婦

孝婦者，陳之少寡婦也。年十六而嫁，未有子。其夫當行戍，夫且行時，屬孝婦曰：「我生死未可知。幸有老母，無他兄弟，備吾不還，汝肯養吾母乎？」婦應曰：「諾。」夫果死不還。婦養姑不衰，慈愛愈固。紡績以爲家業，終無嫁意。居喪三年，其父母哀其年少無子而早寡也，將取而嫁之，孝婦曰：「妾聞之：‘信者人之幹也，義者行之節也。’妾幸得離繈褓，受嚴命而事夫。夫且行時，屬妾以其老母，既許諾之。夫受人之托，豈可棄哉！棄托不信，背死不義，不可也。」母曰：「吾憐汝少年早寡也。」孝婦曰：「妾聞：‘寧載於義而死，不載於地而生。’且夫養人老母而不能卒，許人以諾而不能信，將何以立於世！夫爲人婦，固養其舅姑者也。夫不幸先死，不得盡爲人子之禮。今又使妾去之，莫養老母。是明夫之不肖而著妾之不孝。不孝不信且無義，何以生哉！」因欲自殺，其父母懼而不敢嫁也，遂使養其姑二十八年。姑年八十四，壽乃盡，賣其田宅以葬之，終奉祭祀。淮陽太守以聞，漢孝文皇帝高其義，貴其信，美其行，使使者賜之黄金四十斤，復之終身，號曰孝婦。君子謂孝婦備於婦道。詩云：「匪直也人，秉心塞淵。」此之謂也。

　　頌曰：孝婦處陳，夫死無子，妣將嫁之，終不聽母，專心養姑，一醮不改，聖王嘉之，號曰孝婦。

## 列女傳卷之五·節義傳

○ 魯孝義保

孝義保者，魯孝公稱之保母，臧氏之寡也。初，孝公父武公與其二子長子括、中子戲朝周宣王，宣王立戲爲魯太子。武公薨，戲立，是爲懿公。孝公時號公子稱，最少。義保與其子俱入宮，養公子稱。括之子伯御與魯人作亂，攻殺懿公而自立。求公子稱於宮，將殺之。義保聞伯御將殺稱，乃衣其子以稱之衣，臥於稱之處，伯御殺之，義保遂抱稱以出，遇稱舅魯大夫於外，舅問稱死乎，義保曰：「不死，在此。」舅曰：「何以得免？」義保曰：「以吾子代之。」義保遂以逃。十一年，魯大夫皆知稱之在保，於是請周天子殺伯御立稱，是爲孝公。魯人高之。論語曰：「可以託六尺之孤。」其義保之謂也。

　　頌曰：伯御作亂，由魯宮起，孝公乳保，臧氏之母，逃匿孝公，易以其子，保母若斯，亦誠足恃。

○ 楚成鄭瞀

鄭瞀者，鄭女之嬴媵，楚成王之夫人也。初成王登臺，臨後宮，宮人皆傾觀，子瞀直行不顧，徐步不變。王曰：「行者顧。」子瞀不顧，王曰：「顧，吾以女爲夫人。」子瞀複不顧，王曰：「顧，吾又與女千金而封若父兄子。」瞀遂行不顧。於是王下臺而問曰：「夫人，重位也。封爵，厚祿也。壹顧可以得之，而遂不顧，何也？」子瞀曰：「妾聞婦人以端正和顏爲容。今者，大王在臺上而妾顧，則是失儀節也。不顧，告以夫人之尊，示以封爵之重，而後顧，則是妾貪貴樂利以忘義理也。苟忘義理，何以事王？」王曰：「善。」遂立以爲夫人。處期年，王將立公子商臣以爲太子。王問之於令尹子上，子上曰：「君之齒未也，而又多寵子。既置而黜之，必爲亂矣。且其人蜂目而豺聲，忍人也，不可立也。」王退而問於夫人子瞀，曰：「令尹之言信可從也。」王不聽，遂立之。其後商臣以子上救蔡之事譖子上而殺之。子瞀謂其保曰：「吾聞婦人之事在於饋食之間而已。雖然，心之所見，吾不能藏。夫昔者，子上言太子之不可立也，太子怨之，譖而殺之。王不明察，遂辜無罪。是白黑顛倒，上下錯謬也。王多寵子，皆欲得國。太子貪忍，恐失其所。王又不明，無以照之。庶嫡分爭，禍必興焉。」後王又欲立公子職。職，商臣庶弟也。子瞀退而與其保言曰：「吾聞信不見疑，今者王必將以職易太子，吾懼禍亂之作也。而言之於王，王不吾應。其以太子爲非吾子，疑吾譖之者乎！夫見疑而生，眾人孰知其不然。與其無義而生，不如死以明之。且王聞吾死，必寤太子之不可釋也。」遂自殺。保母以其言通於王。是時太子知王之欲廢之也，遂興師作亂，圍王宮。王請食熊蹯而死，不可得也，遂自經。君子曰：「非至仁，孰能以身誡。」詩曰：「舍命不渝。」此之謂也。

　　頌曰：子瞀先識，執節有常，興於不顧，卒配成王，知商臣亂，言之甚強，自嫌非子，以殺身盟。

○ 晉圉懷嬴

懷嬴者，秦穆之女，晉惠公太子之妃也。圉質於秦，穆公以嬴妻之。六年，圉將逃歸，謂嬴氏曰：「吾去國數年，子父之接忘，而秦晉之友不加親也。夫鳥飛反鄉，狐死首邱，我其首晉而死，子其與我行乎？」嬴氏對曰：「子，晉太子也。辱於秦，子之欲去，不亦宜乎！雖然，寡君使婢子侍執巾櫛以固子也。今吾不足以結子，是吾不肖也。從子而歸，是棄君也。言子之謀，是負妻之義也。三者無一可行，雖吾不從子也。子行矣，吾不敢泄言，亦不敢從也。子圉遂逃歸。君子謂懷嬴善處夫婦之間。

　　頌曰：晉圉質秦，配以懷嬴，圉將與逃，嬴不肯聽，亦不泄言，操心甚平，不告所從，無所阿傾。

○ 楚昭越姬

楚昭越姬者，越王句踐之女，楚昭王之姬也。昭王讌遊，蔡姬在左，越姬參右。王親乘駟以馳逐，遂登附社之臺，以望雲夢之囿。觀士大夫逐者既驩，乃顧謂二姬曰：「樂乎？」蔡姬對曰：「樂。」王曰：「吾願與子生若此，死又若此。」蔡姬曰：「昔弊邑寡君，固以其黎民之役，事君王之馬足，故以婢子之身爲苞苴玩好，今乃比於妃嬪，固願生俱樂，死同時。」王顧謂史書之，蔡姬許從孤死矣。乃複謂越姬，越姬對曰：「樂則樂矣，然而不可久也。」王曰：「吾願與子生若此，死若此，其不可得乎？」越姬對曰：「昔吾先君莊王淫樂三年，不聽政事，終而能改，卒霸天下。妾以君王爲能法吾先君，將改斯樂而勤於政也。今則不然，而要婢子以死。其可得乎！且君王以束帛乘馬取婢子於弊邑，寡君受之太廟也，不約死。妾聞之諸姑，婦人以死彰君之善，益君之寵，不聞其以苟從其闇死爲榮，妾不敢聞命。於是王寤，敬越姬之言，而猶親嬖蔡姬也。居二十五年，王救陳，二姬從。王病在軍中，有赤雲夾日，如飛烏。王問周史，史曰：「是害王身，然可以移於將相。」將相聞之，將請以身禱於神。王曰：「將相之於孤猶股肱也，今移禍焉，庸爲去是身乎？」不聽。越姬曰：「大哉君王之德！以是，妾願從王矣。昔日之遊淫樂也，是以不敢許。及君王復於禮，國人皆將爲君王死，而況於妾乎！請願先驅狐狸於地下。」王曰：「昔之遊樂，吾戲耳。若將必死，是彰孤之不德也。」越姬曰：「昔日妾雖口不言，心既許之矣。妾聞信者不負其心，義者不虛設其事。妾死王之義，不死王之好也。」遂自殺。王病甚，讓位於三弟，三弟不聽。王薨於軍中，蔡姬竟不能死。王弟子閭與子西、子期謀曰：「母信者，其子必仁。」乃伏師閉壁，迎越姬之子熊章，立是爲惠王。然後罷兵歸葬昭王。君子謂越姬信能死義。詩曰：「德音莫違，及爾同死。」越姬之謂也。

　　頌曰：楚昭遊樂，要姬從死，蔡姬許王，越姬執禮，終獨死節，群臣嘉美，維斯兩姬，其德不比。

○ 蓋將之妻

蓋之偏將邱子之妻也。戎伐蓋，殺其君，令於蓋羣臣曰：「敢有自殺者，妻子盡誅。」邱子自殺，人救之，不得死。既歸，其妻謂之曰：「吾聞將節勇而不果生，故士民盡力而不畏死，是以戰勝攻取，故能存國安君。夫戰而忘勇，非孝也。君亡不死，非忠也。今軍敗君死，子獨何生？忠孝忘於身，何忍以歸？」邱子曰：「蓋小戎大，吾力畢能盡，君不幸而死，吾固自殺也，以救故，不得死。其妻曰：「曩日有救，今又何也？」邱子曰：「吾非愛身也。戎令曰‘自殺者誅及妻子’是以不死，死又何益於君？」其妻曰：「吾聞之：‘主憂臣辱，主辱臣死。’今君死而子不死，可謂義乎！多殺士民，不能存國而自活，可謂仁乎！憂妻子而忘仁義，背故君而事強暴，可謂忠乎！人無忠臣之道仁義之行，可謂賢乎！周書曰：‘先君而後臣，先父母而後兄弟，先兄弟而後交友，先交友而後妻子。’妻子，私愛也。事君，公義也。今子以妻子之故，失人臣之節，無事君之禮，棄忠臣之公道，營妻子之私愛，偷生苟活，妾等恥之，況於子乎！吾不能與子蒙恥而生焉。」遂自殺。戎君賢之，祠以太牢，而以將禮葬之，賜其弟金百鎰，以爲卿，而使别治蓋。君子謂蓋將之妻潔而好義。詩曰：「淑人君子，其德不回。」此之謂也。

　　頌曰：蓋將之妻，據節銳精，戎既滅蓋，邱子獨生，妻恥不死，陳設五榮，爲夫先死，卒遺顯名。

○ 魯義姑姊

魯義姑姊者，魯野之婦人也。齊攻魯至郊，望見一婦人，抱一兒，擕一兒而行，軍且及之，棄其所抱，抱其所擕而走於山，兒隨而啼，婦人遂行不顧。齊將問兒曰：「走者爾母耶？」曰：「是也。」「母所抱者誰也？」曰：「不知也。」齊將乃追之，軍士引弓將射之，曰：「止，不止，吾將射爾。」婦人乃還。齊將問所抱者誰也，所棄者誰也。對曰：「所抱者妾兄之子也，所棄者妾之子也。見軍之至，力不能兩護，故棄妾之子。」齊將曰：「子之於母，其親愛也，痛甚於心，今釋之，而反抱兄之子，何也？」婦人曰：「己之子，私愛也。兄之子，公義也。夫背公義而嚮私愛，亡兄子而存妾子，幸而得幸，則魯君不吾畜，大夫不吾養，庶民國人不吾與也。夫如是，則脅肩無所容，而累足無所履也。子雖痛乎，獨謂義何？故忍棄子而行義，不能無義而視魯國。」於是齊將按兵而止，使人言於齊君曰：「魯未可伐也。乃至於境，山澤之婦人耳，猶知持節行義，不以私害公，而況於朝臣士大夫乎！請還。」齊君許之。魯君聞之，賜婦人束帛百端，號曰義姑姊。公正誠信，果於行義。夫義，其大哉！雖在匹婦，國猶賴之，況以禮義治國乎！詩云：「有覺德行，四國順之。」此之謂也。

　　頌曰：齊君攻魯，義姑有節，見軍走山，棄子抱侄，齊將問之，賢其推理，一婦爲義，齊兵遂止。

○ 代趙夫人

代趙夫人者，趙簡子之女，襄子之姊，代王之夫人也。簡子既葬，襄子未除服，地登夏屋，誘代王，使廚人持斗以食代王及從者，行斟，陰令宰人各以一斗擊殺代王及從者。因擧兵平代地而迎其姊趙夫人，夫人曰：「吾受先君之命事代之王，今十有餘年矣。代無大故，而主君殘之。今代已亡，吾將奚歸？且吾聞之，婦人之義無二夫。吾豈有二夫哉！欲迎我何之？以弟慢夫，非義也。以夫怨弟，非仁也。吾不敢怨，然亦不歸，遂泣而呼天，自殺於靡笄之地。代人皆懷之。君子謂趙夫人善處夫婦之間。詩云：「不僭不贼，鮮不爲則。」此之謂也。

　　頌曰：惟趙襄子，代夫人弟，襲滅代王，迎取其姊，姊引義理，稱引節禮，不歸不怨，遂留野死。

○ 齊義繼母

齊義繼母者，齊二子之母也。當宣王時，有人鬬死於道者，吏訊之，被一創，二子兄弟立其傍，吏問之，兄曰：「我殺之。」弟曰：「非兄也，乃我殺之。」期年，吏不能決，言之於相，相不能決，言之於王，王曰：「今皆赦之，是縱有罪也。皆殺之，是誅無辜也。寡人度其母，能知子善惡。試問其母，聽其所欲殺活。」相召其母問之曰：「母之子殺人，兄弟欲相代死，吏不能決，言之於王。王有仁惠，故問母何所欲殺活。」其母泣而對曰：「殺其少者。」相受其言，因而問之曰：「夫少子者，人之所愛也。今欲殺之，何也？」其母對曰：「少者，妾之子也。長者，前妻之子也。其父疾且死之時，屬之於妾曰：‘善養視之。’妾曰：‘諾。’今既受人之託，許人以諾，豈可以忘人之託而不信其諾邪！且殺兄活弟，是以私愛廢公義也；背言忘信，是欺死者也。夫言不約束，已諾不分，何以居於世哉！子雖痛乎，獨謂行何！」泣下沾襟。相入言於王，王美其義，高其行，皆赦不殺，而尊其母，號曰義母。君子謂義母信而好義，絜而有讓。詩曰：「愷悌君子，四方爲則。」此之謂也。

　　頌曰：義繼信誠，公正知禮，親假有罪，相讓不已，吏不能決，王以問母，據信行義，卒免二子。

○ 魯秋潔婦

潔婦者，魯秋胡子妻也。既納之五日，去而宦於陳，五年乃歸。未至家，見路旁婦人采桑，秋胡子悦之，下車謂曰：「若曝採桑，吾行道遠，願托桑蔭下湌，下齎休焉。」婦人採桑不輟，秋胡子謂曰：「力田不如逢豐年，力桑不如見國卿。吾有金，願以與夫人。」婦人曰：「嘻！夫採桑力作，紡績織紝，以供衣食，奉二親，養夫子。吾不願金，所願卿無有外意，妾亦無淫泆之志，收子之齎與笥金。」秋胡子遂去，至家，奉金遺母，使人喚婦至，乃嚮采桑者也，秋胡子慚。婦曰：「子束發脩身，辭親往仕，五年乃還，當所悦馳驟，揚塵疾至。今也乃悦路傍婦人，下子之裝，以金予之，是忘母也。忘母不孝，好色淫泆，是污行也，污行不義。夫事親不孝，則事君不忠。處家不義，則治官不理。孝義並亡，必不遂矣。妾不忍見，子改娶矣，妾亦不嫁。」遂去而東走，投河而死。君子曰：「潔婦精於善。夫不孝莫大於不愛其親而愛其人，秋胡子有之矣。」君子曰：「見善如不及，見不善如探湯。秋胡子婦之謂也。」詩云：「惟是褊心，是以爲刺。」此之謂也。

　　頌曰：秋胡西仕，五年乃歸，遇妻不識，心有淫思，妻執無二，歸而相知，恥夫無義，遂東赴河。

○ 周主忠妾

周主忠妾者，周大夫妻之媵妾也。大夫號主父，自衛仕於周，二年且歸。其妻淫於鄰人，恐主父覺，其淫者憂之，妻曰：「無憂也，吾爲毒酒，封以待之矣。」三日，主父至，其妻曰：「吾爲子勞，封酒相待，使媵婢取酒而進之。媵婢心知其毒酒也，計念進之則殺主父，不義，言之又殺主母，不忠，猶與因陽僵覆酒，主父怒而笞之。既已，妻恐媵婢言之，因以他過笞欲殺之，媵知將死，終不言。主父弟聞其事，具以告主父，主父驚，乃免媵婢，而笞殺其妻。使人陰問媵婢曰：「汝知其事，何以不言，而反幾死乎？」媵婢曰：「殺主以自生，又有辱主之名，吾死則死耳，豈言之哉！」主父高其義，貴其意，將納以爲妻，媵婢辭曰：「主辱而死而妾獨生，是無禮也。代主之處，是逆禮也。無禮逆禮有一猶愈，今盡有之，難以生矣。」欲自殺，主聞之，乃厚幣而嫁之，四鄰爭娶之。君子謂忠妾爲仁厚。夫名無細而不聞，行無隱而不彰。詩云：「無言不醻，無德不報。」此之謂也。

　　頌曰：周主忠妾，慈惠有序，主妻淫僻，藥酒毒主，使妾奉進，僵以除贼，忠全其主，終蒙其福。

○ 魏節乳母

魏節乳母者，魏公子之乳母。秦攻魏，破之，殺魏王瑕，誅諸公子，而一公子不得，令魏國曰：「得公子者，賜金千鎰。匿之者，罪至夷。」節乳母與公子俱逃，魏之故臣見乳母而識之曰：「乳母無恙乎？」乳母曰：「嗟乎！吾柰公子何？」故臣曰：「今公子安在？吾聞秦令曰：‘有能得公子者，賜金千鎰。匿之者，罪至夷。’乳母倘言之，則可以得千金。知而不言，則昆弟無類矣。」乳母曰：「吁！吾不知公子之處。」故臣曰：「我聞公子與乳母俱逃。」母曰：「吾雖知之，亦終不可以言。」故臣曰：「今魏國已破，亡族已滅。子匿之，尚誰爲乎？」母吁而言曰：「夫見利而反上者，逆也。畏死而棄義者，亂也。今持逆亂而以求利，吾不爲也。且夫凡爲人養子者務生之，非爲殺之也。豈可利賞畏誅之故，廢正義而行逆節哉！妾不能生而令公子禽也。」遂抱公子逃於深澤之中。故臣以告秦軍，秦軍追，見爭射之，乳母以身爲公子蔽，矢着身者數十，與公子俱死。秦王聞之，貴其守忠死義，乃以卿禮葬之，祠以太牢，寵其兄爲五大夫，賜金百鎰。君子謂節乳母慈惠敦厚，重義輕財。禮，爲孺子室於宮，擇諸母及阿者，必求其寬仁慈惠，溫良恭敬，慎而寡言者，使爲子師，次爲慈母，次爲保母，皆居子室，以養全之。他人無事不得往。夫慈故能愛，乳狗搏虎，伏雞搏狸，恩出於中心也。詩云：「行有死人，尚或墐之。」此之謂也。

　　頌曰：秦既滅魏，購其子孫，公子乳母，與俱遁逃，守節執事，不爲利違，遂死不顧，名號顯遺。

○ 梁節姑姊

梁節姑姊者，梁之婦人也。因失火，兄子與己子在内中，欲取兄子，輒得其子，獨不得兄子。火盛，不得復入，婦人將自趣火，其友止之，曰：「子本欲取兄之子，惶恐卒誤得爾子，中心謂何，何至自赴火？」婦人曰：「梁國豈可戶告人曉也？被不義之名，何面目以見兄弟國人哉！吾欲復投吾子，爲失母之恩，吾勢不可以生。」遂赴火而死。君子謂節姑姊潔而不污。詩曰：「彼其之子，舍命不渝。」此之謂也。

　　頌曰：梁節姑姊，據義執理，子姪同内，火大發起，欲出其姪，輒得厥子，火盛自投，明不私己。

○ 珠崖二義

二義者，珠崖令之後妻，及前妻之女也。女名初，年十三，珠崖多珠，繼母連大珠以爲繫臂。及令死，當送喪。法，内珠入於關者死。繼母棄其繫臂珠。其子男年九歲，好而取之，置之母鏡奩中，皆莫之知。遂奉喪歸，至海關，關候士吏蒐索，得珠十枚於繼母鏡奩中，吏曰：「嘻！此值法無可柰何，誰當坐者？」初在左右顧，心恐母去置鏡奩中，乃曰：「初當坐之。」吏曰：「其狀何如？」對曰：「君不幸，夫人解繫臂棄之。初心惜之，取而置夫人鏡奩中，夫人不知也。」繼母聞之，遽疾行問初，初曰：「夫人所棄珠，初復取之，置夫人奩中，初當坐之。」母意亦以初爲實，然憐之，乃因謂吏曰：「願且待，幸無劾兒，兒誠不知也。此珠妾之繫臂也，君不幸，妾解去之，而置奩中。迫奉喪，道遠，與弱小俱，忽然忘之，妾當坐之。」初固曰：「實初取之。」繼母又曰：「兒但讓耳，實妾取之。」因涕泣不能自禁。女亦曰：「夫人哀初之孤，欲強活初耳，夫人實不知也。」又因哭泣，泣下交頸，送葬者盡哭，哀動傍人，莫不爲酸鼻揮涕。關吏執筆書劾，不能就一字，關候垂泣，終日不能忍決，乃曰：「母子有義如此，吾寧坐之？不忍加文，且又相讓，安知孰是？」遂棄珠而遣之，既去，後乃知男獨取之也。君子謂二義慈孝。論語曰：「父爲子隱，子爲父隱，直在其中矣。」若繼母與假女推讓爭死，哀感傍人，可謂直耳。

　　頌曰：珠崖夫人，甚有母恩，假繼相讓，維女亦賢，納珠於關，各自伏愆，二義如此，爲世所傳。

○ 郃陽友娣

友娣者，郃陽邑任延壽之妻也。字季兒，有三子。季兒兄季宗與延壽爭葬父事，延壽與其友田建陰殺季宗。建獨坐死，延壽會赦，乃以告季兒，季兒曰：「嘻！獨今乃語我乎！」遂振衣欲去，問曰：「所與共殺吾兄者爲誰？」延壽曰：「田建。田建已死，獨我當坐之，汝殺我而已。」季兒曰：「殺夫不義，事兄之讎亦不義。」延壽曰：「吾不敢留汝，願以車馬及家中財物盡以送汝，聽汝所之。」季兒曰：「吾當安之？兄死而讎不報，與子同枕席而使殺吾兄，内不能和夫家，又縱兄之仇，何面目以生而戴天履地乎！」延壽慚而去，不敢見季兒。季兒乃告其大女曰：「汝父殺吾兄，義不可以留，又終不復嫁矣。吾去汝而死，善視汝兩弟。」遂以繈自經而死。馮翊王讓聞之，大其義，令縣復其三子而表其墓。君子謂友娣善復兄仇。詩曰：「不僭不贼，鮮不爲則。」季兒可以爲則矣。

　　頌曰：季兒樹義，夫殺其兄，欲復兄讎，義不可行，不留不去，遂以自殃，馮翊表墓，嘉其義明。

○ 京師節女

京師節女者，長安大昌里人之妻也。其夫有仇人，欲報其夫而無道徑，聞其妻之仁孝有義，乃劫其妻之父，使要其女爲中譎。父呼其女告之，女計念不聽之則殺父，不孝；聽之，則殺夫，不義。不孝不義，雖生不可以行於世。欲以身當之，乃且許諾，曰：「旦日，在樓上新沐，東首臥則是矣。妾請開戶牖待之。」還其家，乃告其夫，使臥他所，因自沐居樓上，東首開戶牖而臥。夜半，仇家果至，斷頭持去，明而視之，乃其妻之頭也。仇人哀痛之，以爲有義，遂釋不殺其夫。君子謂節女仁孝厚於恩義也。夫重仁義輕死亡，行之高者也。論語曰：「君子殺身以成仁，無求生以害仁。」此之謂也。

　　頌曰：京師節女，夫讎劫父，要女間之，不敢不許，期處既成，乃易其所，殺身成仁，義冠天下。

## 列女傳卷之六·辯通傳

○ 齊管妾婧

妾婧者，齊相管仲之妾也。甯戚欲見桓公，道無從，乃爲人僕。將車宿齊東門之外，桓公因出，甯戚擊牛角而商歌，甚悲，桓公異之，使管仲迎之，寧戚稱曰：「浩浩乎白水！」管仲不知所謂，不朝五日，而有憂色，其妾婧進曰：「今君不朝五日而有憂色，敢問國家之事耶？君之謀也？」管仲曰：「非汝所知也。」婧曰：「妾聞之也，毋老老，毋賤賤，毋少少，毋弱弱。」管仲曰：「何謂也？」「昔者太公望年七十，屠牛於朝歌市，八十爲天子師，九十而封於齊。由是觀之，老可老邪？夫伊尹，有㜪氏之媵臣也。湯立以爲三公，天下之治太平。由是觀之，賤可賤邪？皋子生五歲而讚禹。由是觀之，少可少邪？駃騠生七日而超其母。由是觀之，弱可弱邪？」於是管仲乃下席而謝曰：「吾請語子其故。昔日，公使我迎寧戚，寧戚曰：‘浩浩乎白水！’吾不知其所謂，是故憂之。」其妾笑曰：「人已語君矣，君不知識邪？古有白水之詩。詩不云乎：‘浩浩白水，鯈鯈之魚，君來召我，我將安居，國家未定，從我焉如。’此寧戚之欲得仕國家也。」管仲大悦，以報桓公。桓公乃脩官府，齊戒五日，見甯子，因以爲佐，齊國以治。君子謂妾婧爲可與謀。詩云：「先民有言，詢於芻蕘。」此之謂也。

　　頌曰：桓遇寧戚，命管迎之，寧戚白水，管仲憂疑，妾進問焉，爲說其詩，管嘉報公，齊得以治。

○ 楚江乙母

楚大夫江乙之母也。當恭王之時，乙爲郢大夫。有入王宮中盜者，令尹以罪乙，請於王而絀之。處家無幾何，其母亡布八尋，乃往言於王曰：「妾夜亡布八尋，令尹盜之。」王方在小曲之臺，令尹侍焉。王謂母曰：「令尹信盜之，寡人不爲其富貴而不行法焉。若不盜而誣之，楚國有常法。」母曰：「令尹不身盜之也，乃使人盜之。」王曰：「其使人盜柰何？」對曰：「昔孫叔敖之爲令尹也，道不拾遺，門不閉關，而盜賊自息。今令尹之治也，耳目不明，盜賊公行，是故使盜得盜妾之布，是與使人盜何以異也？」王曰：「令尹在上，寇盜在下，令尹不知有何罪焉？」母曰：「吁，何大王之言過也！昔日妾之子爲郢大夫，有盜王宮中之物者，妾子坐而絀，妾子亦豈知之哉！然終坐之，令尹獨何人，而不以是爲過也？昔者周武王有言曰：‘百姓有過，在予一人。’上不明則下不治，相不賢則國不寧。所謂國無人者，非無人也，無理人者也。王其察之。」王曰：「善。非徒譏令尹，又譏寡人。」命吏償母之布，因賜金十鎰，母讓金布曰：「妾豈貪貨而干大王哉，怨令尹之治也。」遂去，不肯受。王曰：「母智若此，其子必不愚。」乃複召江乙而用之。君子謂乙母善以微喻。詩云：「猷之未遠，是用大諫。」此之謂也。

　　頌曰：江乙失位，乙母動心，既歸家處，亡布八尋，指責令尹，辭甚有度，王復用乙，賜母金布。

○ 晉弓工妻

弓工妻者，晉繁人之女也。當平公之時，使其夫爲弓，三年乃成。平公引弓而射，不穿一札。平公怒，將殺弓人。弓人之妻請見曰：「繁人之子，弓人之妻也。願有謁於君。」平公見之，妻曰：「君聞昔者公劉之行乎？羊牛踐葭葦，惻然爲民痛之。恩及草木，豈欲殺不辜者乎！秦穆公，有盜食其駿馬之肉，反飲之以酒。楚莊王臣援其夫人之衣，而絕纓與飲大樂。此三君者，仁著於天下，卒享其報，名垂至今。昔帝堯茅茨不翦，采椽不斲，土階三等，猶以爲爲之者勞，居之者逸也。今妾之夫，治造此弓，其爲之亦勞矣。其幹生於太山之阿，一日三睹陰，三睹陽。傅以燕牛之角，纏以荆麋之觔，餬以河魚之膠。此四者，皆天下之妙選也，而君不能以穿一札，是君之不能射也，而反欲殺妾之夫，不亦謬乎！妾聞射之道，左手如拒石，右手如附枝，右手發之，左手不知，此蓋射之道也。平公以其言爲儀而射，穿七札，繁人之夫立得出，而賜金三鎰。君子謂弓工妻可與處難。詩曰：「敦弓既堅，舍矢既鈞。」言射有法也。

　　頌曰：晉平作弓，三年乃成，公怒弓工，將加以刑，妻往說公，陳其幹材，列其勞苦，公遂釋之。

○ 齊傷槐女

齊傷槐女者，傷槐衍之女也，名婧。景公有所愛槐，使人守之，植木懸之，下令曰：「犯槐者刑，傷槐者死。」於是衍醉而傷槐。景公聞之曰：「是先犯我令。」使吏拘之，且加罪焉。婧懼，乃造於相晏子之門曰：「賤妾不勝其欲，願得備數於下。」晏子聞之，笑曰：「嬰其有淫色乎，何爲老而見奔？殆有說内之至哉！」既入門，晏子望見之曰：「怪哉，有深憂！」進而問焉，對曰：「妾父衍，幸得充城郭爲公民。見陰陽不調，風雨不時，五穀不滋之故，禱祠於名山神水。不勝麴糱之味，先犯君令，醉至於此，罪故當死。妾聞明君之蒞國也，不損祿而加刑，又不以私恚害公法，不爲六畜傷民人，不爲野草傷禾苗。昔者宋景公之時，大旱三年不雨，召太卜而卜之曰：‘當以人祀之。’景公乃降堂北面稽首曰：‘吾所以請雨者，乃爲吾民也，今必當以人祀，寡人請自當之。’言未卒，天大雨，方千里。所以然者何也？以能順天慈民也。今吾君樹槐，令犯者死。欲以槐之故殺婧之父，孤妾之身，妾恐傷執政之法而害明君之義也。鄰國聞之，皆謂君愛樹而賤人，其可乎！」晏子惕然而悟。明日，朝，謂景公曰：「嬰聞之，窮民財力謂之暴；崇玩好，威嚴令謂之逆；刑殺不正，謂之賊。夫三者，守國之大殃也。今君窮民財力，以美飲食之具，繁鍾鼓之樂，極宮室之觀，行暴之大者也。崇玩好，威嚴令，是逆民之明者也。犯槐者刑，傷槐者死。刑殺不正，賊民之深者也。」公曰：「寡人敬受命。」晏子出，景公即時命罷守槐之役，拔植懸之木，廢傷槐之法，出犯槐之囚。君子曰：「傷槐女能以辭免。」詩云：「是究是圖，亶其然乎！」此之謂也。

　　頌曰：景公愛槐，民醉折傷，景公將殺，其女悼惶，奔告晏子，稱說先王，晏子爲言，遂免父殃。

○ 楚野辨女

楚野辨女者，昭氏之妻也。鄭簡公使大夫聘於荆，至於狹路，有一婦人乘車，與大夫遇，轂擊而折大夫車軸，大夫怒，將執而鞭之，婦人曰：「妾聞君子不遷怒，不貳過。今於狹路之中，妾已極矣，而子大夫之僕不肯少引，是以敗子大夫之車，而反執妾，豈不遷怒哉！既不怒僕，而反怒妾，豈不貳過哉！周書曰：‘毋侮鰥寡，而畏高明。’今子列大夫而不爲之表，而遷怒貳過，釋僕執妾，輕其微弱，豈可謂不侮鰥寡乎！吾鞭則鞭耳，惜子大夫之喪善也！大夫慚而無以應，遂釋之，而問之，對曰：「妾楚野之鄙人也。」大夫曰：「盍從我於鄭乎？」對曰：「既有狂夫，昭氏在内矣。」遂去。君子曰：「辨女能以辭免。詩云：「惟號斯言，有倫有脊。」此之謂也。

　　頌曰：辨女獨乘，遇鄭使者，鄭使折軸，執女忿怒，女陳其冤，亦有其序，鄭使慚去，不敢談語。

○ 阿谷處女

阿谷處女者，阿谷之隧浣者也。孔子南遊，過阿谷之隧，見處子佩璜而浣，孔子謂子貢曰：「彼浣者其可與言乎？」抽觴以授子貢曰：「爲之辭以觀其志。」子貢曰：「我北鄙之人也。自北徂南，將欲之楚，逢天之暑，我思譚譚，願乞一飲，以伏我心。」處子曰：「阿谷之隧，隱曲之地，其水一清一濁，流入於海，欲飲則飲，何問乎婢子？」授子貢觴，迎流而挹之，投而棄之，從流而挹之，滿而溢之，跪置沙上，曰：「禮不親授。」子貢還報其辭。孔子曰：「丘已知之矣。抽琴去其軫，以授子貢曰：「爲之辭。」子貢往曰：「嚮者聞子之言，穆如清風，不拂不寤，私復我心，有琴無軫，願借子調其音。」處子曰：「我鄙野之人也。陋固無心，五音不知，安能調琴？」子貢以報孔子，孔子曰：「丘已知之矣。過賢則賓。」抽絺綌五兩以授子貢曰：「爲之辭。」子貢往曰：「吾北鄙之人也。自北徂南，將欲之楚，有絺綌五兩，非敢以當子之身也，願注之水旁。」處子曰：「行客之人，嗟然永久，分其資財，棄於野鄙，妾年甚少，何敢受子。子不早命，竊有狂夫名之者矣。」子貢以告孔子，孔子曰：「丘已知之矣。斯婦人達於人情而知禮。」詩云：「南有喬木，不可休息，漢有遊女，不可求思。」此之謂也。

　　頌曰：孔子出遊，阿谷之南，異其處子，欲觀其風，子貢三反，女辭辨深，子曰達情，知禮不淫。

○ 趙津女娟

趙津女娟者，趙河津吏之女，趙簡子之夫人也。初簡子南擊楚，與津吏期，簡子至，津吏醉臥，不能渡，簡子怒，欲殺之，娟懼，持檝而走，簡子曰：「女子走何爲？」對曰：「津吏息女。妾父聞主君東渡不測之水，恐風波之起，水神動駭，故禱祠九江三淮之神，供具備禮，御釐受福，不勝巫祝，杯酌餘瀝，醉至於此。君欲殺之，妾願以鄙軀易父之死。」簡子曰：「非女之罪也。」娟曰：「主君欲因其醉而殺之，妾恐其身之不知痛，而心不知罪也。若不知罪殺之，是殺不辜也。願醒而殺之，使知其罪。」簡子曰：「善。」遂釋不誅。簡子將渡，用檝者少一人，娟攘卷摻檝而請，曰：「妾居河濟之間，世習舟檝之事，願備員持檝。」簡子曰：「不穀將行，選士大夫，齊戒沐浴，義不與婦人同舟而渡也。」娟對曰：「妾聞昔者湯伐夏，左驂驪，右驂牝靡，而遂放桀。武王伐殷，左驂牝騏，右驂牝騜，而遂克紂，至於華山之陽。主君不欲渡則已，與妾同舟，又何傷乎？」簡子悦，遂與渡，中流爲簡子發河激之歌，其辭曰：「升彼阿兮面觀清，水揚波兮杳冥冥，禱求福兮醉不醒，誅將加兮妾心驚，罰既釋兮瀆乃清，妾持檝兮操其維，蛟龍助兮主將歸，呼來櫂兮行勿疑。」簡子大悦曰：「昔者不穀夢娶妻，豈此女乎？」將使人祝祓，以爲夫人。娟乃再拜而辭曰：「夫婦人之禮，非媒不嫁。嚴親在内，不敢聞命。」遂辭而去。簡子歸，乃納幣於父母，而立以爲夫人。君子曰：「女娟通達而有辭。」詩云：「來遊來歌，以矢其音。」此之謂也。

　　頌曰：趙簡渡河，津吏醉荒，將欲加誅，女娟恐惶，操檝進說，父得不喪，維久難蔽，終遂發揚。

○ 趙佛肸母

趙佛肸母者，趙之中牟宰佛肸之母也。佛肸以中牟叛。趙之法，以城叛者，身死家收。佛肸之母將論，自言曰：「我死不當。」士長問其故，母曰：「爲我通於主君，乃言；不通，則老婦死而已。」士長爲之言於襄子，襄子出，問其故，母曰：「不得見主君則不言。」於是襄子見而問之曰：「不當死何也？」母曰：「妾之當死亦何也？」襄子曰：「而子反。」母曰：「子反，母何爲當死？」襄子曰：「母不能教子，故使至於反，母何爲不當死也？」母曰：「吁，以主君殺妾爲有說也，乃以母無教邪！妾之職盡久矣，此乃在於主君。妾聞子少而慢者，母之罪也。長而不能使者，父之罪也。今妾之子少而不慢，長又能使，妾何負哉！妾聞之，子少則爲子，長則爲友，夫死從子，妾能爲君長子，君自擇以爲臣，妾之子與在論中，此君之臣，非妾之子。君有暴臣，妾無暴子，是以言妾無罪也。襄子曰：「善，夫佛肸之反，寡人之罪也。」遂釋之。君子曰：「佛肸之母，一言而發襄子之意，使行不遷怒之德，以免其身。」詩云：「既見君子，我心寫兮。」此之謂也。

　　頌曰：佛肸既叛，其母任理，將就於論，自言襄子，陳列母職，子長在君，襄子說之，遂釋不論。

○ 齊威虞姬

虞姬者，名娟之，齊威王之姬也。威王即位，九年不治，委政大臣，諸侯並侵之。其佞臣周破胡專權擅勢，嫉賢妬能，即墨大夫賢，而日毁之，阿大夫不肖，反日譽之。虞姬謂王曰：「破胡，讒諛之臣也，不可不退。齊有北郭先生者，賢明有道，可置左右。」破胡聞之，乃惡虞姬曰：「其幼弱在於閭巷之時，嚐與北郭先生通。」王疑之，乃閉虞姬於九層之臺，而使有司即窮驗問，破胡賂執事者，使竟其罪，執事者誣其辭而上之，王視其辭，不合於意，乃召虞姬而自問焉，虞姬對曰：「妾娟之幸得蒙先人之遺體，生於天壤之閒，去蓬廬之下，侍明王之讌，泥附王著，薦床蔽席，供執埽除，掌奉湯沐，至今十餘年矣。惓惓之心，冀幸補一言，而爲邪臣所擠，湮於百重之下，不意大王乃復見而與之語。妾聞玉石墜泥不爲汙，柳下覆寒，女不爲亂。積之於素雅，故不見疑也。經瓜田不躡履，過李園不正冠，妾不避，此罪一也。既陷難中，有司受賂，聽用邪人，卒見覆冒，不能自明。妾聞寡婦哭城，城爲之崩。亡士歎市，市爲之罷。誠信發内，感動城市。妾之冤明於白日，雖獨號於九層之内，而眾人莫爲豪釐，此妾之罪二也。既有汙名，而加此二罪，義固不可以生。所以生者，爲莫白妾之汙名也。且自古有之，伯奇放野，申生被患。孝順至明，反以爲殘。妾既當死，不復重陳，然願戒大王，羣臣爲邪，破胡最甚。王不執政，國殆危矣。於是王大寤，出虞姬，顯之於朝市，封即墨大夫以萬戶，烹阿大夫與周破胡。遂起兵收故侵地，齊國震懼，人知烹阿大夫，不敢飾非，務盡其職，齊國大治。君子謂虞姬好善。詩云：「既見君子，我心則降。」此之謂也。

　　頌曰：齊國惰政，不治九年，虞姬譏刺，反害其身，姬列其事，上指皇天，威王覺寤，卒距強秦。

○ 齊鍾離春

鍾離春者，齊無鹽邑之女，宣王之正后也。其爲人極醜無雙，臼頭，深目，長壯，大節，卬鼻，結喉，肥項，少髮，折腰，出胸，皮膚若漆。行年四十，無所容入，衒嫁不讎，流棄莫執。於是乃拂拭短褐，自詣宣王，謂謁者曰：「妾齊之不讎女也。聞君王之聖德，願備後宮之埽除，頓首司馬門外，唯王幸許之。」謁者以聞，宣王方置酒於漸臺，左右聞之，莫不掩口大笑曰：「此天下強顏女子也，豈不異哉！」於是宣王乃召見之，謂曰：「昔者先王爲寡人娶妃匹，皆已備有列位矣。今夫人不容於鄉里布衣，而欲干萬乘之主，亦有何奇能哉？」鍾離春對曰：「無有。特竊慕大王之美義耳。」王曰：「雖然，何善？」良久曰：「竊嘗善隱。」宣王曰：「隱固寡人之所願也，試一行之。」言未卒，忽然不見。宣王大驚，立發隱書而讀之，退而推之，又未能得。明日，又更召而問之，不以隱對，但揚目銜齒，擧手拊膝，曰：「殆哉殆哉！」如此者四。宣王曰：「願遂聞命。」鍾離春對曰：「今大王之君國也，西有衡秦之患，南有強楚之讎，外有二國之難。内聚姦臣，眾人不附。春秋四十，壯男不立，不務眾子而務眾婦。尊所好，忽所恃。一旦山陵崩弛，社稷不定，此一殆也。漸臺五重，黄金白玉，琅玕籠疏翡翠珠璣，幕絡連飾，萬民罷極，此二殆也。賢者匿於山林，諂諛強於左右，邪偽立於本朝，諫者不得通入，此三殆也。飲酒沈湎，以夜繼晝，女樂俳優，縱横大笑。外不脩諸侯之禮，内不秉國家之治，此四殆也。故曰殆哉殆哉。」於是宣王喟然而歎曰：「痛乎無鹽君之言！乃今一聞。」於是拆漸臺，罷女樂，退諂諛，去雕琢，選兵馬，實府庫，四辟公門，招進直言，延及側陋。卜擇吉日，立太子，進慈母，拜無鹽君爲后。而齊國大安者，醜女之力也。君子謂鍾離春正而有辭。詩云：「既見君子，我心則喜。」此之謂也。

　　頌曰：無鹽之女，干說齊宣，分别四殆，稱國亂煩，宣王從之，四辟公門，遂立太子，拜無鹽君。

○ 齊宿瘤女

宿瘤女者，齊東郭採桑之女，閔王之后也。項有大瘤，故號曰宿瘤。初，閔王出遊，至東郭，百姓盡觀，宿瘤女採桑如故，王怪之，召問曰：「寡人出遊，車騎甚眾，百姓無少長皆棄事來觀，汝採桑道旁，曾不一視，何也？」對曰：「妾受父母教採桑，不受教觀大王。」王曰：「此奇女也，惜哉宿瘤！」女曰：「婢妾之職，屬之不二，予之不忘，中心謂何，宿瘤何傷？」王大悦之曰：「此賢女也。」命後車載之，女曰：「賴大王之力，父母在内，使妾不受父母之教，而隨大王，是奔女也，大王又安用之？」王大慚，曰：「寡人失之。」又曰：「貞女一禮不備，雖死不從。」於是王遣歸，使使者加金百鎰，往聘迎之，父母驚惶，欲洗沐，加衣裳，女曰：「如是見王，則變容更服，不見識也，請死不往。」於是如故，隨使者，閔王歸見諸夫人，告曰：「今日出遊，得一聖女，今至斥汝屬矣。」諸夫人皆怪之，盛服而衛，遲其至也，宿瘤，駭，宮中諸夫人皆掩口而笑，左右失貌，不能自止，王大慚曰：「且無笑不飾耳。夫飾與不飾，固相去十百也。」女曰：「夫飾與不飾，相去千萬，尚不足言，何獨十百也！」王曰：「何以言之？」對曰：「性相近，習相遠也。昔者堯舜桀紂，俱天子也。堯舜自飾以仁義，雖爲天子，安於節儉，茅茨不翦，采椽不斲，後宮衣不重采，食不重味。至今數千歲，天下歸善焉。桀紂不自飾以仁義，習爲苛文，造爲高臺深池，後宮蹈綺縠，弄珠玉，意非有饜時也。身死國亡，爲天下笑，至今千餘歲，天下歸惡焉。由是觀之，飾與不飾，相去千萬，尚不足言，何獨十百也。」於是諸夫人皆大慚，閔王大感，立瘤女以爲后。出令卑宮室，填池澤，損膳減樂，後宮不得重采。期月之間，化行鄰國，諸侯朝之，侵三晉，懼秦楚，立帝號。閔王至於此也，宿瘤女有力焉。及女死之後，燕遂屠齊，閔王逃亡，而弑死於外。君子謂宿瘤女通而有禮。詩云：「菁菁者莪，在彼中阿，既見君子，樂且有儀。」此之謂也。

　　頌曰：齊女宿瘤，東郭採桑，閔王出遊，不爲變常，王召與語，諫辭甚明，卒升后位，名聲光榮。

○ 齊孤逐女

孤逐女者，齊即墨之女，齊相之妻也。初，逐女孤無父母，狀甚醜，三逐於鄉，五逐於里，過時無所容。齊相婦死，逐女造襄王之門，而見謁者曰：「妾三逐於鄉，五逐於里，孤無父母，擯棄於野，無所容止，願當君王之盛顏，盡其愚辭。」左右復於王，王輟食吐哺而起。左右曰：「三逐於鄉者，不忠也；五逐於里者，少禮也。不忠少禮之人，王何爲遽？」王曰：「子不識也。夫牛鳴而馬不應，非不聞牛聲也，異類故也。此人必有與人異者矣。遂見與之語三日。始一日，曰：「大王知國之柱乎？」王曰：「不知也。」逐女曰：「柱，相國是也。夫柱不正則棟不安，棟不安則榱橑堕，則屋幾覆矣。王則棟矣，庶民榱橑也，國家屋也。夫屋堅與不堅，在乎柱。國家安與不安，在乎相。今大王既有明知，而國相不可不審也。」王曰：「諾。」其二日，王曰：「吾國相奚若？」對曰：「王之國相，比目之魚也，外比内比，然後能成其事，就其功。」王曰：「何謂也？」逐女對曰：「明其左右，賢其妻子，是外比内比也。」其三日，王曰：「吾相其可易乎？」逐女對曰：「中才也，求之未可得也。如有過之者，何爲不可也？今則未有。妾聞明王之用人也，推一而用之。故楚用虞邱子，而得孫叔敖；燕用郭隗，而得樂毅。大王誠能厲之，則此可用矣。」王曰：「吾用之柰何？」逐女對曰：「昔者齊桓公尊九九之人，而有道之士歸之。越王敬螳蜋之怒，而勇士死之。葉公好龍，而龍爲暴下。物之所徵，固不須頃。」王曰：「善。」遂尊相，敬而事之，以逐女妻之。居三日，四方之士多歸於齊，而國以治。詩云：「既見君子，並坐鼓瑟。」此之謂也。

　　頌曰：齊逐孤女，造襄王門，女雖五逐，王猶見焉，談國之政，亦甚有文，與語三日，遂配相君。

○ 楚處莊姪

楚處莊姪者，楚頃襄王之夫人，縣邑之女也。初，頃襄王好臺榭，出入不時，行年四十，不立太子，諫者蔽塞，屈原放逐，國既殆矣。秦欲襲其國，乃使張儀間之，使其左右謂王曰：「南遊於唐，五百里有樂焉。」王將往。是時莊侄年十二，謂其母曰：「王好淫樂，出入不時。春秋既盛，不立太子。今秦又使人重賂左右，以惑我王，使遊五百里之外，以觀其勢。王已出，姦臣必倚敵國而發謀，王必不得反國。侄願往諫之。」其母曰：「汝嬰兒也，安知諫？」不遣，姪乃逃。以緹竿爲幟，姪持幟伏南郊道旁，王車至，姪擧其幟，王見之而止，使人往問之，使者報曰：「有一女童伏於幟下，願有謁於王。」王曰：「召之。」姪至，王曰：「女何爲者也？」姪對曰：「妾縣邑之女也，欲言隱事於王，恐壅閼蔽塞，而不得見聞。大王出遊五百里，因以幟見。」王曰：「子何以戒寡人？」姪對曰：「大魚失水，有龍無尾。牆欲内崩，而王不視。」王曰：「不知也。」姪對曰：「大魚失水者，王離國五百里也，樂之於前，不思禍之起於後也。有龍無尾者，年既四十，無太子也。國無強輔，必且殆也。牆欲内崩而王不視者，禍亂且成而王不改也。」王曰：「何謂也？」姪曰：「王好臺榭，不恤眾庶，出入不時，耳目不聰明。春秋四十不立太子，國無強輔，外内崩壞。強秦使人内間王左右，使王不改，日以滋甚，今禍且構。王遊於五百里之外，王必遂往，國非王之國也。」王曰：「何也？」姪曰：「王之致此三難也以五患。」王曰：「何謂五患？」姪曰：「宮室相望，城郭闊達，一患也。宮垣衣繡，民人無褐，二患也。奢侈無度，國且虛竭，三患也。百姓飢餓，馬有餘秣，四患也。邪臣在側，賢者不達，五患也。王有五患，故及三難。」王曰：「善。」命後車載之，立還反國，門已閉，反者已定，王乃發鄢郢之師以擊之，僅能勝之。乃立姪爲夫人，位在鄭子袖之右，爲王陳節儉愛民之事，楚國復強。君子謂莊姪雖違於禮，而終守以正。詩云：「北風其喈，雨雪霏霏，惠而好我，擕手同歸。」此之謂也。

　　頌曰：楚處莊姪，雖爲女童，以幟見王，陳國禍凶，設王三難，五患累重，王載以歸，終卒有功。

○ 齊女徐吾

齊女徐吾者，齊東海上貧婦人也。與鄰婦李吾之屬會燭，相從夜績。徐吾最貧，而燭數不屬。李吾謂其屬曰：「徐吾燭數不屬，請無與夜也。」徐吾曰：「是何言與？妾以貧燭不屬之故，起常早，息常後，灑埽陳席，以待來者。自與蔽薄，坐常處下。凡爲貧燭不屬故也。夫一室之中，益一人，燭不爲暗，損一人，燭不爲明，何愛東壁之餘光，不使貧妾得蒙見哀之？恩長爲妾役之事，使諸君常有惠施於妾，不亦可乎！」李吾莫能應，遂復與夜，終無後言。君子曰：「婦人以辭不見棄於鄰，則辭安可以已乎哉！」詩云：「辭之輯矣，民之協矣。」此之謂也。

　　頌曰：齊女徐吾，會績獨貧，夜託燭明，李吾絕焉，徐吾自列，辭語甚分，卒得容入，終沒後言。

○ 齊太倉女

齊太倉女者，漢太倉令淳于公之少女也，名緹縈。淳於公無男，有女五人。孝文皇帝時，淳于公有罪當刑。是時肉刑尚在，詔獄繫長安，當行會逮，公罵其女曰：「生子不生男，緩急非有益。」緹縈自悲泣，而隨其父至長安，上書曰：「妾父爲吏，齊中皆稱廉平，今坐法當刑。妾傷夫死者不可復生，刑者不可復屬，雖欲改過自新，其道無由也。妾願入身爲官婢，以贖父罪，使得自新。」書奏，天子憐悲其意，乃下詔曰：「蓋聞有虞之時，畫衣冠，異章服，以爲戮，而民不犯，何其至治也？今法有肉刑五，而姦不止，其咎安在？非朕德薄而教之不明歟？吾甚自媿。夫訓道不純，而愚民陷焉。詩云：‘愷悌君子，民之父母。’今人有過，教未施，而刑已加焉。或欲改行爲善，而其道無繇。朕甚憐之。夫刑者至斷支體，刻肌膚，終身不息，何其痛而不德也！豈稱爲民父母之意哉！其除肉刑。」自是之後，鑿顛者髡，抽脅者笞，刖足者鉗。淳于公遂得免焉。君子謂緹縈一言發聖主之意，可謂得事之宜矣。詩云：「辭之懌矣，民之莫矣。」此之謂也。

　　頌曰：緹縈訟父，亦孔有識，推誠上書，文雅甚備，小女之言，乃感聖意，終除肉刑，以免父事。

## 列女傳卷之七·櫱嬖傳

○ 夏桀末喜

末喜者，夏桀之妃也。美於色，薄於德，亂櫱無道，女子行丈夫心，佩劍帶冠。桀既棄禮義，淫於婦人，求美女，積之於後宮，收倡優侏儒狎徒能爲奇偉戲者，聚之於旁，造爛漫之樂，日夜與末喜及宮女飲酒，無有休時。置末喜於膝上，聽用其言，昏亂失道，驕奢自恣。爲酒池可以運舟，一鼓而牛飲者三千人，䩭其頭而飲之於酒池，醉而溺死者，末喜笑之，以爲樂。龍逢進諫曰：「君無道，必亡矣。」桀曰：「日有亡乎？日亡而我亡。」不聽，以爲妖言而殺之。造瓊室瑤臺，以臨雲雨，殫財盡幣，意尚不饜。召湯，囚之於夏臺，已而釋之，諸侯大叛。於是湯受命而伐之，戰於鳴條，桀師不戰，湯遂放桀，與末喜嬖妾同舟，流於海，死於南巢之山。詩曰：「懿厥哲婦，爲梟爲鴟。」此之謂也。

　　頌曰：末喜配桀，維亂驕揚，桀既無道，又重其荒，姦軌是用，不恤法常，夏后之國，遂反爲商。

○ 殷紂妲己

妲己者，殷紂之妃也。嬖幸於紂。紂材力過人，手格猛獸，智足以距諫，辯足以飾非，矜人臣以能，高天下以聲，以爲人皆出己之下，好酒淫樂，不離妲己，妲己之所譽貴之，妲己之所憎誅之。作新淫之聲、北鄙之舞、靡靡之樂，收珍物，積之於後宮，諛臣羣女咸穫所欲，積糟爲邱，流酒爲池，懸肉爲林，使人裸形相逐其閒，爲長夜之飲，妲己好之。百姓怨望，諸侯有畔者，紂乃爲炮烙之法，膏銅柱，加之炭，令有罪者行其上，輒堕炭中，妲己乃笑。比干諫曰：「不脩先王之典法，而用婦言，禍至無日。」紂怒，以爲妖言。妲己曰：「吾聞聖人之心有七竅。」於是剖心而觀之。囚箕子，微子去之。武王遂受命，興師伐紂，戰於牧野，紂師倒戈，紂乃登廪臺，衣寶玉衣而自殺。於是武王遂致天之罰，斬妲己頭，懸於小白旗，以爲亡紂者是女也。書曰：「牝雞無晨，牝雞之晨，惟家之索。」詩云：「君子信盜，亂是用暴，匪其止共，維王之邛。」此之謂也。

　　頌曰：妲己配紂，惑亂是脩，紂既無道，又重相謬，指笑炮炙，諫士刳囚，遂敗牧野，反商爲周。

○ 周幽褒姒

褒姒者，童妾之女，周幽王之后也。初，夏之衰也，褒人之神化爲二龍，同於王庭而言曰：「余，褒之二君也。」夏后卜殺之與去，莫吉。卜請其漦藏之而吉，乃布幣焉。龍忽不見，而藏漦櫝中，乃置之郊，至周，莫之敢發也。及周厲王之末，發而觀之，漦流於庭，不可除也。王使婦人裸而譟之，化爲玄蚖，入後宮，宮之童妾未毁而遭之，既笄而孕，當宣王之時產。無夫而乳，懼而棄之。先是有童謠曰：「檿弧箕服，寔亡周國。」宣王聞之。後有人夫妻賣檿弧箕服之器者，王使執而戮之，夫妻夜逃，聞童妾遭棄而夜號，哀而取之，遂竄於褒。長而美好，褒人姁有獄，獻之以贖，幽王受而嬖之，遂釋褒姁，故號曰褎姒。既生子伯服，幽王乃廢后申侯之女，而立褒姒爲后，廢太子宜咎而立伯服爲太子。幽王惑於褒姒，出入與之同乘，不恤國事，驅馳弋獵不時，以適褒姒之意。飲酒流湎，倡優在前，以夜續晝。褎姒不笑，幽王乃欲其笑，萬端，故不笑，幽王爲烽燧大鼓，有寇至，則擧，諸侯悉至而無寇，褒姒乃大笑。幽王欲悦之，數爲擧烽火，其後不信，諸侯不至。忠諫者誅，唯褒姒言是從。上下相諛，百姓乖離，申侯乃與繒西夷犬戎共攻幽王，幽王擧烽燧徵兵，莫至，遂殺幽王於驪山之下，虜褒姒，盡取周賂而去。於是諸侯乃即申侯，而共立故太子宜咎，是爲平王。自是之後，周與諸侯無異。詩曰：「赫赫宗周，褒姒滅之。」此之謂也。

　　頌曰：褒神龍變，寔生褒姒，興配幽王，廢后太子，擧烽致兵，笑寇不至，申侯伐周，果滅其祀。

○ 衛宣公姜

宣姜者，齊侯之女，衛宣公之夫人也。初，宣公夫人夷姜生伋子，以爲太子，又娶於齊，曰宣姜，生壽及朔。夷姜既死，宣姜欲立壽，乃與壽弟朔謀構伋子。公使伋子之齊，宣姜乃陰使力士待之界上而殺之，曰：「有四馬白旄至者，必要殺之。」壽聞之，以告太子曰：「太子其避之。」伋子曰：「不可。夫棄父之命，則惡用子也！」壽度太子必行，乃與太子飲，奪之旄而行，盜殺之。伋子醒，求旄不得，遽往追之，壽已死矣。伋子痛壽爲己死，乃謂盜曰：「所欲殺者乃我也，此何罪，請殺我。」盜又殺之。二子既死，朔遂立爲太子，宣公薨，朔立是爲惠公，竟終無後，亂及五世，至戴公而後寧。詩云：「乃如之人，德音無良。」此之謂也。

　　頌曰：衛之宣姜，謀危太子，欲立子壽，陰設力士，壽乃俱死，衛果危殆，五世不寧，亂由姜起。

○ 魯桓文姜

文姜者，齊侯之女，魯桓公之夫人也。内亂其兄齊襄公。桓公將伐鄭納厲公，既行，與夫人俱將如齊也，申繻曰：「不可。女有家，男有室，無相瀆也，謂之有禮，易此必敗。且禮婦人無大故則不歸。」桓公不聽，遂與如齊。文姜與襄公通，桓公怒，禁之不止。文姜以告襄公，襄公享桓公酒，醉之，使公子彭生抱而乘之，因拉其脅而殺之，遂死於車。魯人求彭生以除恥，齊人殺彭生。詩曰：「亂匪降自天，生自婦人。」此之謂也。

　　頌曰：文姜淫亂，配魯桓公，與俱歸齊，齊襄淫通，俾厥彭生，摧幹拉胸，維女爲亂，卒成禍凶。

○ 魯莊哀姜

哀姜者，齊侯之女，莊公之夫人也。初，哀姜未入時，公數如齊，與哀姜淫。既入，與其弟叔姜俱。公使大夫宗婦用幣見，大夫夏甫不忌曰：「婦贄不過棗栗，以致禮也。男贄不過玉帛禽鳥，以章物也。今婦贄用幣，是男女無别也。男女之别，國之大節也。無乃不可乎？」公不聽，又丹其父桓公廟宮之楹，刻其桷，以夸哀姜。哀姜驕淫，通於二叔公子慶父、公子牙。哀姜欲立慶父，公薨，子般立，慶父與哀姜謀，遂殺子般於黨氏，立叔姜之子，是爲閔公。閔公既立，慶父與哀姜淫益甚，又與慶父謀殺閔公而立慶父，遂使卜齮襲弑閔公於武闈。將自立，魯人謀之，慶父恐，奔莒，哀姜奔邾。齊桓公立僖公，聞哀姜與慶父通以危魯，乃召哀姜，酖而殺之，魯遂殺慶父。詩云：「啜其泣矣，何嗟及矣！」此之謂也。

　　頌曰：哀姜好邪，淫於魯莊，延及二叔，驕妒縱横，慶父是依，國適以亡，齊桓征伐，酖殺哀姜。

○ 晉獻驪姬

驪姬者，驪戎之女，晉獻公之夫人也。初，獻公娶於齊，生秦穆夫人及太子申生，又娶二女於戎，生公子重耳、夷吾。獻公伐驪戎，克之，穫驪姬以歸，生奚齊、卓子。驪姬嬖於獻公，齊姜先死，公乃立驪姬以爲夫人。驪姬欲立奚齊，乃與弟謀曰：「一朝不朝，其閒用刀，逐太子與二公子而可閒也。」於是驪姬乃說公曰：「曲沃，君之宗邑也；蒲與二屈，君之境也。不可以無主。宗邑無主，則民不畏邊境；無主，則開寇心。夫寇生其心，民嫚其政，國之患也。若使太子主曲沃，二公子主蒲與二屈，則可以威民而懼寇矣。」遂使太子居曲沃，重耳居蒲，夷吾居二屈。晉獻驪姬既遠太子，乃夜泣，公問其故，對曰：「吾聞申生爲人，甚好仁而強，甚寬惠而慈於民，今謂君惑於我，必亂國，無乃以國民之故，行強於君，君未終命而殁，君其柰何？胡不殺我，無以一妾亂百姓。」公曰：「惠其民而不惠其父乎？」驪姬曰：「爲民與爲父異。夫殺君利民，民孰不戴。苟父利而得寵，除亂而眾說，孰不欲焉。雖其愛君，欲不勝也。若紂有良子，而先殺紂，毋章其惡，鈞死也，毋必假手於武王以廢其祀。自吾先君武公兼翼，而楚穆弑成。此皆爲民而不顧親，君不早圖，禍且及矣。」公懼曰：「柰何而可？」驪姬曰：「君何不老而授之政。彼得政而治之，殆將釋君乎？」公曰：「不可，吾將圖之。」由此疑太子。驪姬乃使人以公命告太子曰：「君夢見齊姜，亟往祀焉。」申生祭於曲沃，歸福於絳，公田不在，驪姬受福，乃寘鴆於酒，施毒於脯。公至，召申生將胙，驪姬曰：「食自外來，不可不試也。」覆酒於地，地墳，申生恐而出。驪姬與犬，犬死，飲小臣，小臣死之。驪姬乃仰天叩心而泣，見申生哭曰：「嗟乎！國，子之國，子何遲爲君？有父恩忍之，況國人乎！弑父以求利，人孰利之？」獻公使人謂太子曰：「爾其圖之。」太傅里克曰：「太子入自明可以生，不則不可以生。」太子曰：「吾君老矣。若入而自明，則驪姬死，吾君不安。」遂自經於新城廟。公遂殺少傅杜原款。使閹楚刺重耳，重耳奔狄。使賈華刺夷吾，夷吾奔梁。盡逐羣公子，乃立奚齊。獻公卒，奚齊立，里克殺之。卓子立，又殺之。乃戮驪姬，鞭而殺之 於是。秦立夷吾，是爲惠公。惠公死，子圉立，是爲懷公。晉人殺懷公於高梁，立重耳，是爲文公。亂及五世然後定。詩曰：「婦有長舌，惟厲之階。」又曰：「哲婦傾城。」此之謂也。

　　頌曰：驪姬繼母，惑亂晉獻，謀譖太子，毒酒爲權，果弑申生，公子出奔，身又伏辜，五世亂昏。

○ 魯宣繆姜

繆姜者，齊侯之女，魯宣公之夫人，成公母也。聰慧而行亂，故諡曰繆。初，成公幼，繆姜通於叔孫宣伯，名喬如。喬如與繆姜謀去季孟而擅魯國。晉楚戰於鄢陵，公出佐晉。將行，姜告公必逐季孟，是背君也，公辭以晉難，請反聽命。又貨晉大夫，使執季孫行父而止之，許殺仲孫蔑，以魯士晉爲内臣。魯人不順喬如，明而逐之，喬如奔齊，魯遂擯繆姜於東宮。始往，繆姜使筮之，遇艮之六。史曰：「是謂艮之隨。隨其出也，君必速出。」姜曰：「亡。是於周易曰‘隨，元亨利貞，无咎。’元，善之長也；亨，嘉之會也；利，義之和也；貞，事之幹也。終故不可誣也，是以雖隨无咎。今我婦人而與於亂，固在下位，而有不仁，不可謂元；不靖國家，不可謂亨；作而害身，不可謂利；棄位而放，不可謂貞。有四德者，隨而無咎，我皆無之，豈隨也哉！我則取惡，能無咎乎！必死於此，不得出矣。」卒薨於東宮。君子曰：「惜哉繆姜！雖有聰慧之質，終不得掩其淫亂之罪。」詩曰：「士之耽兮，猶可說也，女之耽兮，不可說也。」此之謂也。

　　頌曰：繆姜淫泆，宣伯是阻，謀逐季孟，欲使專魯，既廢見擯，心意摧下，後雖善言，終不能補。

○ 陳女夏姬

陳女夏姬者，陳大夫夏徵舒之母，御叔之妻也。其狀美好無匹，内挾伎術，蓋老而復壯者。三爲王后，七爲夫人。公侯爭之，莫不迷惑失意。夏姬之子徵舒爲大夫，公孫寧儀、行父與陳靈公皆通於夏姬，或衣其衣，或裴其幡，以戲於朝。泄冶見之，謂曰：「君有不善，子宜掩之。今自子率君而爲之，不待幽閒於朝廷，以戲士民，其謂爾何？」二人以告靈公，靈公曰：「眾人知之吾不善無害也。泄冶知之，寡人恥焉。」乃使人徵賊泄冶而殺之。靈公與二子飲於夏氏召徵舒也，公戲二子曰：「徵舒似汝。」二子亦曰：「不若其似公也。」徵舒疾此言。靈公罷酒出，徵舒伏弩廄門，射殺靈公。公孫寧儀、行父皆奔楚，靈公太子午奔晉。其明年，楚莊王擧兵誅徵舒，定陳國，立午，是爲成公。莊王見夏姬美好，將納之，申公巫臣諫曰：「不可。王討罪也，而納夏姬，是貪色也。貪色爲淫，淫爲大罰。願王圖之。」王從之，使壞後垣而出之。將軍子反見美，又欲取之。巫臣諫曰：「是不祥人也。殺御叔，弑靈公，戮夏南，出孔儀，喪陳國。天下多美婦人，何必取是！」子反乃止。莊王以夏姬與連尹襄老，襄老死於邲，亡其尸，其子黑要又通於夏姬。巫臣見夏姬，謂曰：「子歸，我將聘汝。」及恭王即位，巫臣聘於齊，盡與其室俱，至鄭，使人召夏姬曰：「尸可得也。」夏姬從之，巫臣使介歸幣於楚，而與夏姬奔晉。大夫子反怨之，遂與子重滅巫臣之族而分其室。詩云：「乃如之人兮，懷昏姻也，大無信也，不知命也。」言嬖色殞命也。

　　頌曰：夏姬好美，滅國破陳，走二大夫，殺子之身，殆誤楚莊，敗亂巫臣，子反悔懼，申公族分。

○ 齊靈聲姬

聲姬者，魯侯之女靈公之夫人，太子光之母也，號孟子。淫通於大夫慶尅，與之蒙衣乘輦，而入於閎，鮑牽見之，以告國佐。國佐召慶尅，將詢之，慶尅久不出，以告孟子曰：「國佐非我。」孟子怒。時國佐相靈公，會諸侯於柯陵，高子鮑子處内守，及還，將至，閉門而索客，孟子訴之曰：「高鮑將不内君，而欲立公子角，國佐知之。」公怒，刖鮑牽而逐高子、國佐，二人奔莒，更以崔杼爲大夫，使慶尅佐之，乃帥師圍莒，不勝，國佐使人殺慶尅，靈公與佐盟而復之。孟子又愬而殺之。及靈公薨，高鮑皆復遂殺孟子，齊亂乃息。詩云：「匪教匪誨，時維婦寺。」此之謂也。

　　頌曰：齊靈聲姬，厥行亂失，淫於慶尅，鮑牽是疾，譖愬高鮑，遂以奔亡，好禍用亡，亦以事喪。

○ 齊東郭姜

齊東郭姜者，棠公之妻，齊崔杼御東郭偃之姊也。美而有色。棠公死，崔子弔而說姜，遂與偃謀娶之。既居其室，比於公宮，莊公通焉，驟如崔氏，崔子知之。異日，公以崔子之冠賜侍人，崔子慍，告有疾不出，公登臺以臨崔子之宮，由臺上與東郭姜戲，公下從之，東郭姜奔入戶而閉之，公推之曰：「開余。」東郭姜曰：「老夫在此，未及收髮。」公曰：「余開崔子之疾也，不開？」崔子與姜自側戶出，閉門，聚眾鳴鼓，公恐，擁柱而歌。公請於崔氏曰：「孤知有罪矣，請改心事吾子。若不信，請盟。」崔子曰：「臣不敢聞命。」乃避之。公又請於崔氏之宰曰：「請就先君之廟而死焉。」崔氏之宰曰：「君之臣杼，有疾不在，侍臣不敢聞命。」公踰牆而逃，崔氏射公中踵，公反堕，遂弑公。先是時，東郭姜與前夫子棠毋咎俱入，崔子愛之，使爲相室，崔子前妻子二人大子城、少子彊。及姜入後，生二子明、成。成有疾，崔子廢成，而以明爲後。成使人請崔邑以老，崔子哀而許之。棠毋咎與東郭偃爭而不與，成與彊怒，將欲殺之，以告慶封。慶封，齊大夫也，陰與崔氏爭權，欲其相滅也。謂二子曰：「殺之。」於是二子歸殺棠毋咎東郭偃於崔子之庭。崔子怒，愬之於慶氏曰：「吾不肖，有子不能教也，以至於此。吾事夫子，國人之所知也，唯辱使者，不可以已。」慶封乃使盧蒲嫳帥徒眾，與國人焚其庫廄，而殺成、姜。崔氏之妻曰：「生若此，不若死。」遂自經而死。崔子歸見庫廄皆焚，妻子皆死，又自經而死。君子曰：「東郭姜殺一國君而滅三室，又殘其身，可謂不祥矣。」詩曰：「枝葉未有害，本實先敗。」此之謂也。

　　頌曰：齊東郭姜，崔杼之妻，惑亂莊公，毋咎是依，禍及明成，爭邑相殺，父母無聊，崔氏遂滅。

○ 衛二亂女

衛二亂女者，南子及衛伯姬也。南子者，宋女衛靈公之夫人，通於宋子朝，太子蒯聵知而惡之，南子讒太子於靈公曰：「太子欲殺我。」靈公大怒蒯聵，蒯聵奔宋。靈公薨，蒯聵之子輒立，是爲出公。衛伯姬者，蒯聵之姊也，孔文子之妻，孔悝之母也。悝相出公。文子卒，姬與孔氏之豎渾良夫淫。姬使良夫於蒯聵，蒯聵曰：「子苟能内我於國，報子以乘軒，免子三死。」與盟，許以姬爲良夫妻。良夫喜，以告姬，姬大悦，良夫乃與蒯聵入舍孔氏之圃。昏時二人蒙衣而乘，遂入至姬所。已食，姬杖戈先太子與五介胄之士，迫其子悝於廁，強盟之。出公奔魯，子路死之，蒯聵遂立，是爲莊公。殺夫人南子，又殺渾良夫。莊公以戎州之亂，又出奔，四年而出公復入。將入，大夫殺孔悝之母而迎公。二女爲亂五世，至悼公而後定。詩云：「相鼠有皮，人而無儀。人而無儀，不死何爲？」此之謂也。

　　頌曰：南子惑淫，宋朝是親，譖彼蒯聵，使之出奔，悝母亦嬖，出入兩君，二亂交錯，咸以滅身。

○ 趙靈吳女

趙靈吳女者，號孟姚吳廣之女，趙武靈王之后也。初，武靈王娶韓王女爲夫人，生子章，立以爲后，章爲太子。王嘗夢見處女，鼓瑟而歌，曰：「美人熒熒兮，顏若苕之榮，命兮命兮，逢天時而生，曾莫我嬴嬴。」異日，王飲酒樂，數言所夢，想見其人，吳廣聞之，乃因后而入其女孟姚，甚有色焉，王愛幸之，不能離，數年，生子何。孟姚數微言后有淫意，太子無慈孝之行，王乃廢后與太子，而立孟姚爲惠后，以何爲王，是爲惠文王。武靈王自號主父，封章於代，號安陽君。四年，朝羣臣，安陽君來朝，主父從旁觀窺，羣臣宗室見章儽然也，反臣於弟，心憐之。是時惠后死久恩衰，乃欲分趙而王章於代，計未決而輟。主父游沙丘宮，章以其徒作亂，李兑乃起四邑之兵擊章，章走主父，主父閉之，兑因圍主父宮。既殺章，乃相與謀曰：「以章圍主父，即解兵，吾屬夷矣。」乃遂圍主父，主父欲出不得，又不得食，乃探雀鷇而食之，三月餘，遂餓死沙丘宮。詩曰：「流言以對，寇攘式内。」言不善之從内出也。

　　頌曰：吳女苕顏，神寤趙靈，既見嬖近，惑心乃生，廢后興戎，子何是成，主閉沙丘，國以亂傾。

○ 楚考李后

楚考李後者，趙人李園之女弟，楚考烈王之后也。初，考烈王無子，春申君患之，李園爲春申君舍人，乃取其女弟與春申君，知有身，園女弟承間謂春申君曰：「楚王之貴幸君，雖兄弟不如，今君相楚三十餘年，而王無子，即百歲後，將立兄弟，即楚更立君後，彼亦各貴其所親，又安得長有寵乎？非徒然也，君用事久，多失禮於王兄弟。王兄弟誠立，禍且及身，何以保相印江東之封乎！今妾知有身矣，而人莫知，妾之幸君未久，誠以君之重而進妾於楚王，楚王必妾，妾賴天有子男，則是君之子爲王也，楚國盡可得，孰與身臨不測之罪乎！」春申君大然之，乃出園女弟謹舍之，言之考烈王，考烈王召而幸之，遂生子悼，立爲太子，園女弟爲后，而李園貴用事，養士欲殺春申君以滅口。及考烈王死，園乃殺春申君，滅其家，悼立，是爲幽王。后有考烈王遺腹子猶立，是爲哀王。考烈王弟公子負芻之徒聞知幽王非考烈王子，疑哀王，乃襲殺哀王及太后，盡滅李園之家，而立負芻爲王。五年，而秦滅之。詩云：「盜言孔甘，亂是用餤。」此之謂也。

　　頌曰：李園女弟，發迹春申，考烈無子，果得納身，知重而入，遂得爲嗣，既立畔本，宗族滅弑。

○ 趙悼倡后

倡后者，邯鄲之倡，趙悼襄王之后也。前日而亂一宗之族。既寡，悼襄王以其美而取之。李牧諫曰：「不可。女之不正，國家所以覆而不安也。此女亂一宗，大王不畏乎？」王曰：「亂與不亂，在寡人爲政。」遂娶之。初，悼襄王后生子嘉爲太子。倡后既入爲姬，生子遷。倡后既嬖幸於王，陰譖后及太子於王，使人犯太子而陷之於罪，王遂廢嘉而立遷，黜后而立倡姬爲后。及悼襄王薨，遷立，是爲幽閔王。倡后淫佚不正，通於春平君，多受秦賂，而使王誅其良將武安君李牧。其後秦兵徑入，莫能距遷，遂見虜於秦，趙亡。大夫怨倡后之譖太子及殺李牧，乃殺倡后而滅其家，共立嘉於代，七年，不能勝秦，趙遂滅爲郡。詩云：「人而無禮，不死胡俟？」此之謂也。

　　頌曰：趙悼倡后，貪叨無足，隳廢后適，執詐不慤，淫亂春平，窮意所欲，受賂亡趙，身死滅國。

## 列女傳卷之八·續列女傳

○ 周郊婦人

周郊婦人者，周大夫尹固所遇於郊之婦人也。周敬王之時，王子朝怙寵為亂，與敬王爭立，敬王不得入。尹固與召伯盈﹑原伯魯附於子朝。春秋魯昭二年六月，晉師納王，尹固與子朝奉周之典籍，出奔楚。數日道還，周郊婦人遇郊，尤之曰：「處則勸人為禍，行則數日而反，是其過三歲乎？」至昭公二十九年，京師果殺尹固。君子謂：「周郊婦人，惡尹氏之助亂，知天道之不祐，示以大期。終如其言。」詩云：「取辟不遠，昊天不忒。」此之謂也。

○ 陳辯女

辯女者，陳國採桑之女也。晉大夫解居甫使於宋，道過陳，遇採桑之女，止而戲之曰：「女為我歌，我將舍汝！」採桑女乃為之歌曰：「墓門有棘，斧以斯之。夫也不良，國人知之。知而不已，誰昔然矣。」大夫又曰：「為我歌其二。」女曰：「墓門有梅，有鴞萃止。夫也不良，歌以訊止。訊予不顧，顛倒思予。」大夫曰：「其梅則有，其鴞安在？」女曰：「陳，小國也，攝乎大國之閒，因之以饑饉，加之以師旅，其人且亡，而況鴞乎？」大夫乃服而釋之。君子謂：「辯女貞正而有辭，柔順而有守。」詩云：「既見君子，樂且有儀。」此之謂也。

○ 聶政姊		

齊勇士聶政之姊也。聶政母既終，獨有姊在。及為濮陽嚴仲子刺韓相俠累，所殺者數十人，恐禍及姊，因自披其面，抉其目，自屠剔而死。韓暴其尸於市，購問以千金，莫知為誰。姊曰：「弟至賢，愛妾之軀，滅吾之弟名，非弟意也。」乃之韓，哭聶政尸，謂吏曰：「殺韓相者，妾之弟，軹深井里聶政也。」亦自殺於尸下。晉，楚，齊，衛聞之曰：「非獨聶政之勇，乃其姊者，烈女也。」君子謂「聶政姊仁而有勇，不去死以滅名。」詩云：「死喪之威，兄弟孔懷。」言死可畏之事，唯兄弟甚相懷。此之謂也。

○ 王孫氏母

王孫氏之母者，齊大夫王孫賈之母也。賈年十五，事齊閔王。國亂，閔王出見弒，國人不討賊。王孫母謂賈曰：「汝朝出而晚來，則吾倚門而望汝；汝暮出而不還，則吾倚閭而望汝。今汝事王，王出走，汝不知其處，汝尚何歸乎？」王孫賈乃入市中，而令百姓曰：「淖齒亂齊國，弒閔王，欲與我誅之者，袒右！」市人從者四百人，與之誅淖齒，刺而殺之。君子謂：「王孫母義而能教。」詩云：「教誨爾子，式榖似之。」此之謂也。

○ 陳嬰母		

漢棠邑候陳嬰之母也。始，嬰為東陽令史，居縣素信，為長者。秦二世之時，東陽少年殺縣令，相聚數千人，欲立長帥，未有所用，乃請陳嬰。嬰謝不能，遂強立之，縣中從之得二萬人，欲立嬰為王。嬰母曰：「我為子家婦，聞先故不甚貴。今暴得大名，不祥。不如以兵有所屬，事成猶得封候，敗則易以亡，可無為人所指名也。」嬰從其言，以兵屬項梁，梁以為上柱國。後項氏敗，嬰歸漢，以功封棠邑候。君子曰：「嬰母知天命，又能守先故之業，流祚後世，謀慮深矣。」詩曰：「貽厥孫謀，以燕翼子。」此之謂也。

○ 王陵母		

漢丞相安國侯王陵之母也。陵，始為縣邑豪，高祖微時兄事陵。及高祖起沛，陵亦聚黨數千，以兵屬漢王。項羽與漢為敵國，得陵母，置軍中。陵使至則東嚮坐陵母，欲以招陵。陵母既而私送使者泣曰：「為老妾語陵，善事漢王。漢王長者，無以老妾故，懷二心。言妾已死也。」乃伏劍而死，以固勉陵。項羽怒烹之，陵志益感，終與高祖定天下，位至丞相，封候，傳爵五世。君子謂：「王陵母能棄身立義，以成其子。」詩云：「我躬不閱，遑恤我後。」終身之仁也。陵母之仁及五世矣。

○ 張湯母		

漢御史大夫張湯之母也。湯以文法，事漢孝武帝，為御史大夫。好勝陵人，母數責怒，性不能悛改。後果為丞相嚴青翟及三長史所怨，會趙王上書言湯罪，繫廷尉。丞相及三長史共致其罪，遂自殺。昆弟﹑諸子欲厚葬之。母曰：「湯為天子大臣，被惡言而死，亦何厚葬？」載以牛車，有棺而無槨。天子聞之曰：「非此母不生此子！」乃盡案誅三長史。丞相嚴青翟自殺。君子謂：「張湯母能克己感悟時主。」詩云：「彼美孟姜，德音不忘。」此之謂也。

○ 雋不疑母	

漢京兆尹雋不疑之母也。仁而善教。不疑為京兆尹，行縣錄囚徒；還，其母輒問所平反，母喜笑。飲食言語異於他時；或無所出，母怒，為之不食。由是故不疑為吏，嚴而不殘。君子謂：「不疑母能以仁教。」詩云：「昊天疾威，敷于下土。」言天道好生，疾威虐之行於下土也。

○ 楊夫人		

楊夫人者，漢丞相安平侯楊敞之妻也。漢昭帝崩，昌邑王賀即帝位，淫亂，大將軍霍光與車騎將軍張安世謀，欲廢賀更立帝。議已定，使大司農田延年報敞。敞驚懼，不知所言，汗出浹背，徒曰唯唯而已。延年出更衣，夫人遽從東廂謂敞曰：「此國之大事，今大將軍議已定，使九卿來報君侯。君侯不疾應，與大將軍同心，猶與無決，先事誅矣。」延年從更衣還，敞﹑夫人與延年參語許諾，請奉大將軍教令。遂共廢昌邑王，立宣帝。居月餘，敞薨，益封三千五百戶。君子謂：「敞夫人可謂知事之機者矣。」詩云：「展彼碩女，令德來教。」此之謂也。

○ 霍夫人顯		

霍夫人顯者，漢大將軍博陸侯霍光之妻也。奢淫虐害，不循軌度。光以忠慎，受孝武皇帝遺詔，輔翼少主；當孝宣帝時，又以立帝之功，甚見尊寵，人臣無二。顯有小女字成君，欲貴之，其道無由。會宣帝許后當產，疾，顯乃謂女監淳于衍曰：「婦人㝃乳大故，十死一生。今皇后當㝃身，可因投藥去之。使我女得為后，富貴共之。」衍承其言，擣附子碎太醫大丸中，持入，遂藥弒許后。事急，顯以情告光，光驚愕。業已治衍，奏因令上署勿論。顯遂為成君衣補，治入宮具，果立為后。是時，許后之子，以正適立為太子。顯怒，歐血不食曰：「此乃帝在民閒時子，安得為太子？即我女有子，反當為王耶？」復教皇后，令毒殺太子。皇后數召太子食，保阿輒先嘗之。光既薨，子禹嗣為博陸侯。顯改更光時所造塋而侈大之，築神道，為輦閣，幽閉良人﹑奴婢。又治第宅，作乘輿輦，盡繡絪𩊙，黃金塗，為薦輪，侍婢以五采絲輓顯游戲；又與監奴馮子都淫亂。禹等縱弛日甚。宣帝既聞霍氏不道，又弒許后事泄，顯恐怖，乃謀為逆，欲廢天子而立禹。發覺，霍氏中外皆腰斬，而顯棄市，后廢處昭臺宮。詩云：「廢為殘賊，莫知其尤。」言忕於惡，不知其為過。霍夫人顯之謂也。

○ 嚴廷年母		

河南太守東海嚴延年之母也。生五男，皆有吏材，至二千石，東海號曰「萬石嚴嫗」。延年為河南太守，所在名為嚴能。冬月，傳屬縣囚，論府下，流血數里，河南號曰「屠伯」。其母常從東海來，欲就延年臘。到洛陽，適見報囚，母大驚，便止都亭，不肯入府。延年出至都亭謁，母閉閣不見。延年免冠頓首閤下，母乃見之，因責數延年曰：「幸備郡守，專治千里，不聞仁義教化，有以全安愚民，顧乘刑罰多刑殺人，欲以致威，豈為民父母之意哉？」延年服罪，頓首謝，因為御歸府舍。母畢正臘已，謂延年曰：「天道神明，人不可獨殺。我不自意老當見壯子被刑戮也！行矣！去汝東海，掃除墓地耳。」遂去，歸郡，見昆弟宗族，復為言之。後歲餘，為府丞所章，結延年罪名十事，下御史案驗，遂棄延年於市。東海莫不稱母賢智。君子謂：「嚴母仁智信道。」詩云：「心之憂矣，寧自全矣。」其嚴母之謂也。

○ 漢馮昭儀		

漢馮昭儀者，孝元帝之昭儀，右將軍光祿勳馮奉世之女也。元帝二年，昭儀以選入後宮，始為「長使」，數月為「美人」，生男，是為中山孝王「美人」為「婕妤」。建昭中，上幸虎圈鬬獸，後宮皆從。熊逸出圈，攀檻欲上殿，左右「貴人」﹑傅昭儀皆驚走，而馮婕妤直當熊而立，左右格殺熊。天子問婕妤：「人情皆驚懼，何故當熊？」對曰：「妾聞猛獸得人而止，妾恐至御坐，故以身當之。」元帝嗟嘆，以此敬重焉。傅昭儀等皆慚。明年，中山王封，乃立婕妤為昭儀，隨王之國號中山太后。君子謂：「昭儀勇而慕義。」詩云：「公之媚子，從公於狩。」論語曰：「見義不為，無勇也。」昭儀兼之矣。

○ 王章妻女		

王章妻女，漢京兆尹王仲卿之妻及其女也。仲卿為書生，斈於長安，獨與妻居。疾病，無被，臥牛衣中；與妻訣，泣涕。妻呵怒曰：「仲卿尊貴在朝廷，誰愈於仲卿者？今疾病困厄，不自激昂，乃反涕泣，何鄙也！」後章仕宦至京兆尹。成帝舅大將軍王鳳秉政專權，章雖為鳳所舉，意不肯附。會有日食之變，章上封事，言鳳不可任用。事成當上，妻止之曰：「人當知足，獨不念牛衣中流涕時耶？」章曰：「非女子所知！」書遂上，天子不忍退鳳，章猶是為鳳所陷，事至大逆，收繫下獄。章有小女，年十二，夜號哭曰：「平日坐獄上，聞呼囚數常至九，今八而止；我君素剛，先死者必我君也。」明日問之，果死。妻子皆徒合浦。鳳薨後，成都侯王商為大將軍，閔章無罪，白還其妻子﹑財產田宅，眾庶給之。君子謂：「王章妻知卷舒之節。」詩云：「昊天已威，予慎無罪。」言王為威虐之政，則無罪而遘咎也。

○ 班婕妤		

班婕妤者，左曹越騎班況之女，漢孝成皇帝之婕妤也。賢才通辯。始，選入後宮為「小使」，俄而大幸，為「婕妤」。成帝遊於後庭，嘗欲與婕妤同輦。辭曰：「觀古圖畫，賢聖之君皆有名臣在側，三代之末主乃有女嬖。今欲同輦，得無似之乎？」上善其言而止。太后聞而喜曰：「古有樊姬，今有班婕妤。」每誦詩及窈窕﹑德家﹑女師之篇，必三復之。每進見上疏，依古禮。自鴻嘉之後，成帝稍隆於女寵。婕妤進侍者李平，平得幸，立為婕妤。帝曰：「始衛皇后，亦從微起。」乃賜平姓曰衛，所謂衛婕妤也。其後，趙飛燕姊妹有寵，驕妒，譖訴婕妤云：「挾邪詛祝。」考問班婕妤，曰：「妾聞：『死生有命，富貴在天。』脩正尚未蒙福，為邪欲以何望？且使鬼神有知，不受不臣之訴；如其無知，訴之何益？故弗為也。」上善其對而憐閔之，賜黃金百斤。時飛燕驕妒。婕妤恐久見危，求供養皇太后於長信宮。上許焉。婕妤退處東宮，作賦自傷曰：「承祖考之遺德兮，荷性命之俶靈；登薄驅於宮闕兮，充下陳於後庭。蒙聖皇之渥惠兮，當日月之盛明；揚光烈之翕赫兮，奉隆寵於增成。既過幸於非位兮，竊庶幾乎嘉時；每寤寐而累息兮，申佩離以自思；陳女圖而鏡鑑兮，顧女史而問詩。悲晨婦之作戒兮，哀褒﹑豔之為尤；美皇﹑英之女舜兮，榮任﹑姒之母周。雖愚陋其靡及兮，敢舍心而忘茲？歷年歲而悼懼兮，閔繁華之不滋。痛陽祿與柘觀兮，仍繈褓而離災，豈妾人之殃咎兮，將天命之不可求？白日忽以移光兮，遂奄莫而昧幽，猶被覆載之厚德兮，不廢捐於罪尤。奉供養於東宮兮，託長信之末流，供灑掃於帷幄兮，永終死以為期。願歸骨於山足兮，依松柏之餘休。」重曰：「潛玄宮兮幽以清，應門閉兮禁闥扃。華殿塵兮玉階苔，中庭萋兮綠草生。廣屋蔭兮幨帷晻，房櫳虛兮風泠泠。感帷裳兮發紅羅，紛悴憏兮紈素聲。神眇眇兮密靖處，顧左右兮和顏，酌羽觴兮銷憂。惟人生兮一世，忽壹過兮若浮。已獨嚮兮高明，處生民兮極休。勉娛精兮極樂，與福祿兮無期。綠衣白華，自古兮有之。」至成帝崩，婕妤充奉園陵，薨，因葬園中。君子謂：「班婕妤辭同輦之言，蓋宣后之志也；進李平於同列，樊姬之德也；釋詛祝之譖，定姜之知也；求供養於東宮，寡李之行也。及其作賦，哀而不傷，歸命不怨。」詩云：「有斐君子，如切如磋。如琢如磨，瑟兮僩兮，赫兮咺兮，有斐君子，終不可諼兮。」其班婕妤之謂也。

○ 趙飛燕姊娣		

趙飛燕姊娣者，成陽侯趙臨之女，孝成皇帝之寵姬也。飛燕初生，父母不舉，三日不死，乃收養之。成帝常微行出，過河陽主，樂作。上見飛燕而悅之，召入宮，大幸；有女弟，復召入，俱為婕妤，貴傾後宮，乃封父臨為成陽侯。有頃，立飛燕為皇后，其娣為昭儀。飛燕為后而寵衰，昭儀寵無比。居昭陽舍，其中廷彤朱，殿上漆，砌皆銅沓黃金塗，白玉階，壁往往為黃金釭，函藍田壁玉，明珠﹑翠羽飾之。後宮未嘗有焉。姊娣專寵，而悉無子。嬌媚不遜，嫉妒後宮。帝幸許美人，有子。昭儀聞之，謂帝曰：「常紿我從中宮來，今許美人子何從？」生懟，手自捯，以頭擊柱，從床上自投地，涕泣不食，曰：「今當安置我？我欲歸爾！」帝曰：「我欲語之，反怒為？」亦不食。昭儀曰：「陛下自如是不食謂何？陛下常言『約不負汝』，今許美人有子，竟負約，謂何？」帝曰：「約以趙氏，故不立許氏，使天下無出趙氏之上者。無憂也！」乃詔許氏夫人，令殺所生兒，革篋盛緘之，帝與昭儀共視，復緘，封以御史中丞印，出埋獄垣下。中宮史曹宮，字偉能，御幸生子。帝復用昭儀之言，勿問男女殺之。宮未殺，昭儀怒。掖庭獄丞籍武因中黃門奏事曰：「陛下無繼嗣，子無貴賤，唯留意！」帝不聽。時兒生八九日，遂取去殺之昭儀與偉能書及藥，令自死。偉能得書，曰：「果欲姊娣擅天下！且我兒額上有壯髮，似元帝。今兒安在？已殺之乎？」乃飲藥死。自後御幸有子者，輒死，或飲藥自墮，由是使成帝無嗣。成帝既崩，援立外籓，仍不繁育。君子謂：「趙昭儀之凶嬖，與褒姒同行；成帝之惑亂，與周幽王同風。」詩云：「池之竭矣，不云自濱，泉之竭矣，不云自中？」成帝之時，舅氏擅外，趙氏專內，其自竭極，蓋亦池泉之勢也。

○ 漢孝平王后		

漢孝平王后者，安漢公﹑太傅﹑大司馬王莽之女，孝平皇帝之后也。為人婉瘱有節行。平帝即位，后年九歲莽秉政，欲只依霍光故事，以女配帝；設詐以成其禮，諷皇太后遣長樂少府﹑宗政﹑尚書令納采；太師﹑大司徒﹑大司空以下四十人皮弁素積，而告宗廟。明年春，遣司徒﹑司空﹑左﹑右將軍奉乘輿法駕，迎皇后於安漢公第。司徒授璽綬，登車稱警蹕，時自上林延壽門，入未央前殿。羣臣就位行禮畢，大赦天下，賜公卿下至趨宰﹑執事，皆有差。后立歲餘，平帝崩。後數年，莽篡漢位，后年十八。自劉氏廢，常稱疾不朝會。莽敬憚哀傷，意欲嫁之，令立國將軍孫建世子豫將醫往問疾。后大怒，笞鞭旁侍御，因廢疾，不肯起，莽遂不敢強也。及漢兵誅莽，燔燒未央，后曰：「何面目以見漢家！」自投火中而死。君子謂：「平后體自然貞淑之行，不為存亡改意，可謂節行不虧污者矣。」詩曰：「髧彼兩髦，實惟我儀。之死矢靡他！」此之謂也。

○ 更始韓夫人		

漢更始韓夫人者，更始皇帝劉聖公之夫人也。佞諂邪媚，嗜酒無禮。初，王莽之末，更始以新市﹑平林﹑下江之眾起，自立為更始將軍，兵威日盛，遂自立為帝，以紹漢統。及申屠建討莽，首詣宛，更始視之曰：「不如此，當與霍光等。」韓夫人曰：「不如此，帝那得之？」其佞巧得更始意如此。更始既墮於政事，而韓夫人嗜酒淫色，日與更始醉飽沈湎，乃令侍中於幃幕之內詐為更始，與羣臣語。羣臣知非更始聲，莫不怨恨。尚書奏事，韓夫人曰：「帝方對我飲樂，正用是時來奏事！」由是，網紀不攝，諸侯離畔。赤眉入關不能制，乃將妻子，奉天子璽綬，降於赤眉，為赤眉所殺。詩曰：「彼昏不知，一醉日富。」其更始與韓夫人之謂也。

○ 梁鴻妻

梁鴻妻者，右扶風梁伯淳之妻，同郡孟氏之女也。其姿貌甚醜，而德行甚脩。鄉里多求者，而女輒不肯。行年三十，父母問其所欲，對曰：「欲節操如梁鴻者。」時鴻未娶，扶風世家多願妻者，亦不許。聞孟氏女言，遂求納之。孟氏盛飾入門，七日而禮不成。妻跪問曰：「竊聞夫子高義，斥數妻。妾亦已偃蹇數夫。今來而見擇，請問其故。」鴻曰：「吾欲得衣裘褐之人，與共遁世避時。今若衣綺繡，傅黛墨，非鴻所願也。」妻曰：「竊恐夫子不堪。妾幸有隱居之具矣。」乃更麄衣，椎髻而前。鴻喜曰：「如此者，誠鴻妻也。」字之曰德曜，名孟光；自名曰運期，字俟光，共遯逃霸陵山中。此時王莽新敗之後也。鴻與妻深隱，耕耘織作，以供衣食；誦書彈琴，忘富貴之樂。後復相將至會稽，賃舂為事。雖雜庸保之中，妻每進食，舉案齊眉，不敢正視。以禮脩身，所在敬而慕之。君子謂：「梁鴻妻好道安貧，不汲汲於榮樂。」論語曰：「不義而富且貴，於我如浮雲。」此之謂也。

○ 明德馬后

明德馬后者，漢明帝之后，伏波將軍﹑新息忠成侯馬援之女也。少有岐嶷之性，年十三以選入太子家。接待同列，如承至尊，先人後己，發於至誠，由此見寵。時及政事，后推心以對，無不當理；意有所未安，則明陳其故。是時，後宮未有妊育者，常言繼嗣當時而立，薦達左右，如恐弗及。其後宮有進見者，輒奉養慰納之；其寵益進者，與之愈隆。是時宮中尚無人，事皆自為。舞衣袿裁成，手皆瘃裂，終未嘗與侍御者私語，防僮御雜錯，或因有所訴，恐萬分見於顏色，故預絕其漸，其慎微如是。永平三年，有司奏立長秋宮，以率八妾。上未有所言，皇太后曰：「馬貴人德冠後宮，即其人也！」遂登后位。身衣大練御者禿裙不緣，率皆羌胡倭越，未嘗請舊人僮使。諸王﹑親家朝請，望見后袍極麄疏，反以為綺，就視乃笑。后曰：「此繒染色好，故用之耳。」老人知者，無不嗟息。性不喜出游觀，未嘗臨御窗，又不好音樂。上時幸苑囿離宮，以故希從，輒戒言不宜晨起及禽，因陳風邪霧露之戒。辭息甚備，上納焉。誦易經，習詩﹑論﹑春秋，略說大義。讀楚辭，不竟賦誦過耳，疾浮華。聽言觀論，輒擿發其要。讀光武皇帝本紀至於「獻千里馬﹑寶劍者，上以馬駕鼓車，劍賜騎士，手不持珠玉」，后未嘗不嘆息。時有楚獄，因證相引，繫者甚多。后恐有單辭妄相覆冒，承間為上言之，惻然感動，於是上衣夜起徬徨，思論所納，非臣下得聞。后志在克己輔佐，不以私家干朝廷。兄為虎賁中郎，弟黃門侍郎，訖永平世不遷。明帝體不安，召黃門侍郎防奉參醫藥，夙夜勤勞。及帝崩，后作起居注，省去防參醫藥事。公卿諸侯上書言宜遵舊典，封舅氏。太后詔曰：「外戚橫恣，為世所傳，永平中常自簡練，知舅氏不可恣，不令在樞機之位。今水旱連年，民流滿道，至有饑餓，而施封拜，失宜不可。且先帝言諸王財令半楚﹑淮陽王，『吾子不當與光武帝子等』，今柰何欲以馬氏比陰氏乎？吾自束脩，冀欲上不負先帝，下不虧先人之德，身服大練縑裙，食不求所甘，左右旁人，皆無香薰之飾，但布帛耳。如是者，欲身帥眾也。以為外親見之，當傷心自克，但反共言太后素自喜儉。前過濯龍門上，見外家問起居，車如流水馬如龍，蒼頭衣綠直領，領袖正白，顧視旁御者，遠不及也。亦不譴怒，但絕其歲用，冀以默止讙耳。知臣莫若君，況親屬乎？人之所以欲封侯者，欲以祿食養其親，奉脩祭祀，身溫飽耳。今祭祀則受太官之牲，郡國既珍﹑司農黍稷，身則衣御府之餘繒，尚未足耶？必當得一縣上令？長樂宮有負言之責，內亦不愧於世俗乎？」先是時，城門越騎校尉治母喪，起墳微大。後太后以為言，惶懼，即時削減成墳。上下相承，俱奉法度，王主諸家，莫敢犯禁。廣平，鉅鹿﹑樂成王入問起居，見車騎鞍勒，皆純黑無金銀采飾，馬不踰六尺；章帝緣太后意，白賜錢五百萬。新平主衣紺縞直領，讁以不得厚賜。於是親戚被服如一，教化不嚴而從，以躬親率先之故也。置織室﹑蠶室濯龍中，后親往來，占視於內，以為娛樂；教諸小王，試其誦論，衎衎和樂。日夕論道，以終厥身。其視養章帝過所生。章帝奉之，竭盡孝道。君子謂：「德后在家則可為眾女師範，在國則可為母后表儀。」詩云：「惟此惠君，民人所瞻。秉心宣猷，考慎其相。」此之謂也。

○ 梁夫人嫕		

梁夫人嫕者，梁竦之女，樊調之妻，漢孝和皇帝之姨，恭懷皇后之同產姊也。初，恭懷后以選入掖庭，進御於孝章皇帝，有寵，生和帝，立為太子，竇后母養焉。和帝之生，梁氏喜相慶賀，聞竇后。竇后驕恣，欲專恣害外家，乃誣陷梁氏。時竦在本郡安定，詔書收殺之，家屬移九真。後和帝立，竇后崩，諸竇以罪誅放。嫕從民間上書自訟曰：「妾同產女弟貴人，前充後宮，蒙先帝厚恩，得見寵幸。皇天授命，育生明聖，託體陛下。為竇憲兄弟所譖訴而破亡，父竦冤死牢獄，體骨不掩，老母孤弟，遠徙萬里。獨妾脫身，竄伏草野，嘗恐歿命，無由自達。今遭陛下神聖之德，攬統萬機，憲兄弟姦惡伏誅，海內曠然，各得其所。妾幸蘇息，拭目更視，敢昧死自陳：父既湮沒，不可復生，母垂年七十，弟棠等遠在絕域，不知死生。願乞母弟還本郡，收葬竦枯骨。妾聞文帝即位，薄氏蒙達；宣帝繼統，史氏復興。妾自悲既有薄﹑史之親，獨不得蒙外戚餘恩。」章疏上，天子感悟，使中常侍﹑掖庭令雜訊問，知事明審，引見。嫕對上泣涕，賞賜累億。嫕既素有節行，又首建此事，上嘉寵之，稱梁夫人，擢嫕夫樊調為郎中，遷羽林郎將。恭懷后遂乃改殯於承光宮，葬西陵；追諡竦為褒親愍候，徵還母及弟等；及既到，曾封侯，食邑五千戶。君子謂：「梁夫人以哀辭發家，開悟時主，榮父之魂，還母萬里，為家門開三國之祚，使天子成母子之禮。」詩云：「世之不顯，厥猶翼翼。恩皇多士，生此王國。」此之謂也。

〔全文完〕

