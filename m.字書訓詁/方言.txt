#中華經典古籍精校
#下載最新版本，請訪問: https://github.com/bgc2017/chtxt
#如果您發現錯字、脫字、衍字，請反饋至: https://github.com/bgc2017/chtxt/issues
#創建日期: 2021/02/26
#更新日期: 2021/02/26

## 輶軒使者絕代語釋別國方言〔漢〕揚雄 撰

## 方言‧第一

黨、曉、哲，知也。楚謂之黨，或曰曉，齊宋之間謂之哲。

虔、儇，慧也。秦謂之謾，晉謂之㦟，宋楚之間謂之倢，楚或謂之䜏。自關而東趙魏之間謂之黠，或謂之鬼。

娥、㜲，好也。秦曰娥，宋魏之間謂之㜲，秦晉之間，凡好而輕者謂之娥。自關而東河濟之間謂之媌，或謂之姣。趙魏燕代之間曰姝，或曰妦。自關而西秦晉之故都曰妍。好，其通語也。

烈、枿，餘也。陳鄭之間曰枿，晉衛之間曰烈，秦晉之間曰肄，或曰烈。

台、胎、陶、鞠，養也。晉衛燕魏曰台，陳楚韓鄭之間曰鞠，秦或曰陶，汝潁梁宋之間曰胎，或曰艾。

憮，㤿、憐、牟，愛也。韓鄭曰憮，晉衛曰㤿，汝潁之間曰憐，宋魯之間曰牟，或曰憐。憐，通語也。

㥄、憮、矜、悼、憐，哀也。齊魯之間曰矜，陳楚之間曰悼，趙魏燕代之間曰㥄，自楚之北郊曰憮，秦晉之間或曰矜，或曰悼。

咺、唏、㣿、怛，痛也。凡哀泣而不止曰咺，哀而不泣曰唏。於方：則楚言哀曰唏，燕之外鄙，朝鮮洌水之間，少兒泣而不止曰咺。自關而西秦晉之間，凡大人少兒泣而不止謂之唴，哭極音絕亦謂之唴。平原謂啼極無聲謂之唴哴。楚謂之噭咷，齊宋之間謂之喑，或謂之惄。

悼、惄、悴、憖，傷也。自關而東汝潁陳楚之間通語也。汝謂之惄，秦謂之悼，宋謂之悴，楚潁之間謂之憖。

慎、濟、䁮、惄、溼、桓，憂也。宋衛或謂之慎，或曰䁮。陳楚或曰溼，或曰濟。自關而西秦晉之間或曰惄，或曰溼。自關而西秦晉之間，凡志而不得，欲而不獲，高而有墜，得而中亡，謂之溼，或謂之惄。

鬱、悠、懷、惄、惟、慮、願、念、靖、慎，思也。晉宋衛魯之間謂之鬱悠。惟，凡思也；慮，謀思也；願，欲思也；念，常思也。東齊海岱之間曰靖；秦晉或曰慎，凡思之貌亦曰慎，或曰惄。

敦、豐、厖、𡗦、幠、般、嘏、奕、戎、京、奘、將，大也，凡物之大貌曰豐。厖，深之大也。東齊海岱之間曰𡗦，或曰幠。宋魯陳衛之間謂之嘏，或曰戎。秦晉之間，凡物壯大謂之嘏，或曰夏。秦晉之間，凡人之大謂之奘，或謂之壯。燕之北鄙，齊楚之郊或曰京，或曰將。皆古今語也，初別國不相往來之言也，今或同。而舊書雅記故俗語，不失其方，而後人不知，故為之作釋也。

假、𢓜、懷、摧、詹、戾、艐，至也。邠唐冀兗之間曰假，或曰𢓜。齊楚之會郊或曰懷。摧、詹、戾，楚語也。艐，宋語也。皆古雅之別語也，今則或同。

嫁、逝、徂、適，往也。自家而出謂之嫁，由女而出為嫁也。逝，秦晉語也。徂，齊語也。適，宋魯語也。往，凡語也。

謾台、脅鬩，懼也。燕代之間曰謾台，齊楚之間曰脅鬩。宋衛之間凡怒而噎噫，謂之脅鬩。南楚江湘之間謂之嘽咺。

虔、劉、慘、㨆，殺也。秦晉宋衛之間謂殺曰劉，晉之北鄙亦曰劉。秦晉之北鄙，燕之北郊，翟縣之郊，謂賊為虔。晉魏河內之北謂㨆曰殘，楚謂之貪。南楚江湘之間謂之欺。

亟、憐、憮、㤿，愛也。東齊海岱之間曰亟。自關而西秦晉之間，凡相敬愛謂之亟，陳楚江淮之間曰憐，宋衛邠陶之間曰憮，或曰㤿。

眉、棃、耋、鮐，老也。東齊曰眉，燕代之北鄙曰棃，宋衛兗豫之內曰耋，秦晉之郊陳兗之會曰耇鮐。

脩、駿、融、繹、尋、延，長也。陳楚之間曰脩，海岱大野之間曰尋，宋衛荊吳之間曰融。自關而西秦晉梁益之間，凡物長謂之尋。《周官》之法，度廣為尋，幅廣為充。延、永，長也。凡施於年者謂之延，施於眾長謂之永。

允、訦、恂、展、諒、穆，信也。齊魯之間曰允，燕代東齊曰訦，宋衛汝潁之間曰恂，荊吳淮汭之間曰展，西甌毒屋黃石野之間曰穆。眾信曰諒，周南召南衛之語也。

碩、沈、巨、濯、訏、敦、夏、于，大也。齊宋之間曰巨，曰碩。凡物盛多謂之寇。齊宋之郊，楚魏之際曰夥。自關而西秦晉之間，凡人語而過謂之𨘌，或曰僉。東齊謂之劔，或謂之弩。弩猶怒也。陳鄭之間曰敦，荊吳揚甌之郊曰濯，中齊西楚之間曰訏。自關而西秦晉之間凡物之壯大者而愛偉之謂之夏，周鄭之間謂之暇。郴，齊語也。于，通詞也。

牴、𠊷，會也。雍梁之間曰牴，秦晉亦曰牴。凡會物謂之𠊷。

華、荂，晠也。齊楚之間或謂之華，或謂之荂。

墳，地大也。青幽之間，凡土而高且大者謂之墳。

張小使大謂之廓，陳楚之間謂之摸。

嬛、蟬、䌪、撚、未，續也。楚曰嬛。蟬，出也。楚曰蟬，或曰未及也。

𨃚、䠛、𧿳，跳也。楚曰䟷。陳鄭之間曰䠛，楚曰蹠。自關而西秦晉之間曰跳，或曰𨃚。

躡、郅、跂、𢓜、躋、䠯，登也。自關而西秦晉之間曰躡，東齊海岱之間謂之躋，魯衛曰郅，梁益之間曰𢓜，或曰跂。

逢、逆，迎也。自關而東曰逆，自關而西或曰迎，或曰逢。

撏、攓、摭、挻，取也。南楚曰攓，陳宋之間曰摭，衛魯揚徐荊衡之郊曰撏。自關而西秦晉之間，凡取物而逆謂之篡，楚部或謂之挻。

餥、飵，食也。陳楚之內，相謁而食麥饘謂之餥，楚曰飵。凡陳楚之郊南楚之外，相謁而飧，或曰飵，或曰䬯。秦晉之際河陰之間曰䭡䭓。此秦語也。

釗、薄，勉也。秦晉曰釗，或曰薄。故其鄙語曰薄努，猶勉努也。南楚之外曰薄努，自關而東周鄭之間曰勔釗，齊魯曰勖茲。

## 第二

釥、嫽，好也。青徐海岱之間曰釥，或謂之嫽。好，凡通語也。

朦、厖，豐也。自關而西秦晉之間，凡大貌謂之朦，或謂之厖；豐，其通語也。趙魏之郊燕之北鄙，凡大人謂之豐人。《燕記》曰：豐人杼首。杼首，長首也。楚謂之伃，燕謂之杼。燕趙之間言圍大謂之豐。

娃、嫷、窕、豔，美也。吳楚衡淮之間曰娃，南楚之外曰嫷，宋衛晉鄭之間曰豔，陳楚周南之間曰窕。自關而西秦晉之間，凡美色或謂之好，或謂之窕。故吳有館娃之宮，秦有㯃娥之臺。秦晉之間美貌謂之娥，美狀為窕，美色為豔，美心為窈。

奕、僷，容也。自關而西凡美容謂之奕，或謂之僷。宋衛曰僷，陳楚汝潁之間謂之奕。

䫵、鑠、盱、揚、𥉋，隻也。南楚江淮之間曰䫵，或曰𥉋。好目謂之順，黸瞳之子謂之𥌣。宋衛韓鄭之間曰鑠。燕代朝鮮洌水之間曰盱，或謂之揚。

嫢、笙、揫、摻，細也。自關而西秦晉之間凡細而有容謂之嫢，或曰徥。凡細貌謂之笙，歛物而細謂之揫，或曰摻。

𠐤、渾、䑄、䑋、𠐋、泡，盛也。自關而西秦晉之間語也。陳宋之間曰𠐋，江淮之間曰泡，秦晉或曰䑋，梁益之間凡人言盛及其所愛曰偉，其肥𦟠謂之䑋。

私、策、纖、䓲、稺、杪，小也。自關而西秦晉之郊梁益之間，凡物小者謂之私；小或曰纖，繒帛之細者謂之纖。東齊言布帛之細者曰綾，秦晉曰靡。凡草生而初達謂之䓲。稺，年小也。木細枝謂之杪，江淮陳楚之內謂之篾，青齊兗冀之間謂之葼，燕之北鄙朝鮮洌水之間謂之策。故傳曰：慈母之怒子也，雖折葼笞之，其惠存焉。

殗、殜，微也。宋衛之間曰殗。自關而西秦晉之間凡病而不甚曰殗殜。

臺、敵，延也。東齊海岱之間曰臺。自關而西秦晉之間物力同者謂之臺敵。

抱㛯，耦也。荊吳江湖之間曰抱㛯，宋潁之間或曰㛯。

倚、踦，奇也。自關而西秦晉之間，凡全物而體不具謂之倚，梁楚之間謂之踦。雍梁之西郊，凡嘼支體不具者謂之踦。

逴、獡、透，驚也。自關而西秦晉之間，凡蹇者或謂之逴，體而偏長短亦謂之逴。宋衛南楚凡相驚曰獡，或曰透。

儀、𢓜，來也。陳潁之間曰儀，自關而東周鄭之郊、齊魯之間或謂𢓜，曰懷。

䵑、暗𪏮，黏也。齊魯青徐自關而東或曰䵑，或曰𪏮。

餬、䚽、庇、寓、𦩩，寄也。齊衛宋魯陳晉汝潁荊州江淮之間曰庇，或曰寓。寄食為餬，凡寄為託，寄物為𦩩。

逞、苦、了，快也。自山而東或曰逞，楚曰苦，秦曰了。

挴、㥾、赧，愧也。晉曰挴，或曰㥾。秦晉之間凡愧而見上謂之𧹞，梁宋曰㥾。

叨、惏，殘也。陳楚曰惏。

馮、齘、苛，怒也。楚曰馮，小怒曰齘。陳謂之苛。

憡、剌、痛也。自關而西秦晉之間或曰憡。

撟捎，選也。自關而西秦晉之間凡取物之上謂之撟捎。

僩、梗、爽，猛也。晉魏之間曰僩，韓趙之間曰梗，齊晉曰爽。

瞯(瞷)、睇、睎、䀩、眄也。陳楚之間南楚之外曰睇，東齊青徐之間曰睎，吳揚江淮之間或曰瞯，或曰䀩，自關而西秦晉之間曰眄。

䭒、喙、呬，息也。周鄭宋沛之間曰䭒，自關而西秦晉之間或曰喙，或曰䭒，東齊曰呬。

䤨、摫，裁也。梁益之間裁木為器曰䤨，裂帛為衣曰摫。䤨又斲也，晉趙之間謂之䤨䤨。

鐫，琢也。晉趙謂之鐫。

鍇、鑙，堅也。自關而西秦晉之間曰鍇，吳揚江淮之間曰鑙。

揄鋪、𢅡𢃀，帗縷、葉輸，毳也。荊揚江湖之間曰揄鋪，楚曰𢅡𢃀，陳宋鄭衛之間謂之帗縷，燕之北郊朝鮮洌水之間曰葉輸。

孑、藎，餘也。周鄭之間曰藎，或曰孑。青徐楚之間曰孑。自關而西秦晉之間炊薪不盡曰藎。孑，俊也。遵，俊也。

翿、幢，翳也。楚曰翿，關西關東皆曰幢。

𢯱、略，求也。秦晉之間曰𢯱，就室曰𢯱，於道曰略。略，強取也。攈、摭，取也。此通語也。

茫、矜、奄，遽也。吳揚曰茫，陳潁之間曰奄，秦晉或曰矜，或曰遽。

速、逞、搖扇，疾也。東齊海岱之間曰速，燕之外鄙朝鮮洌水之間曰搖扇，楚曰逞。

予、賴，讎也。南楚之外曰賴，秦晉曰讎。

恒慨、蔘綏、羞繹、紛母，言既廣又大也。荊揚之間凡言廣大者謂之恒慨，東甌之間謂之蔘綏，或謂之羞繹、紛母。

劋、蹶，獪也。秦晉之間曰獪，楚謂之劋，或曰蹶；楚鄭曰蔿，或曰姡。

## 第三

陳楚之間凡人嘼乳而雙產謂之釐孳，秦晉之間謂之僆子，自關而東趙魏之間謂之孿生。女謂之嫁子。

東齊之間壻謂之倩。

燕齊之間養馬者謂之娠。官婢女廝謂之娠。

楚東海之間亭父謂之亭公。卒謂之弩父，或謂之褚。

臧、甬、侮、獲，奴婢賤稱也。荊淮海岱雜齊之間，罵奴曰臧，罵婢曰獲。齊之北鄙，燕之北郊，凡民男而壻婢謂之臧，女而婦奴謂之獲；亡奴謂之臧，亡婢謂之獲。皆異方罵奴婢之醜稱也。自關而東陳魏宋楚之間保庸謂之甬。秦晉之間罵奴婢曰侮。

蒍、譌、譁、涅，化也。燕朝鮮洌水之間曰涅，或曰譁。雞伏卵而未孚始化之時，謂之涅。

斟、協，汁也。北燕朝鮮洌水之間曰斟，自關而東曰協，關西曰汁。

蘇、芥，草也。江淮南楚之間曰蘇，自關而西或曰草，或曰芥。南楚江湘之間謂之芥。蘇亦荏也。關之東西或謂之蘇，或謂之荏。周鄭之間謂之公蕡。沅湘之南或謂之𦵯。其小者謂之䖆葇。

蘴、蕘，蕪菁也。陳楚之郊謂之蘴，魯齊之郊謂之蕘，關之東西謂之蕪菁，趙魏之郊謂之大芥，其小者謂之辛芥，或謂之幽芥；其紫華者謂之蘆菔。東魯謂之菈𦿚。

䓈，芡，雞頭也。北燕謂之䓈，青徐淮泗之間謂之芡。南楚江湘之間謂之雞頭，或謂之鴈頭，或謂之烏頭。

凡草木刺人，北燕朝鮮之間謂之茦，或謂之壯。自關而東或謂之梗，或謂之劌。自關而西謂之刺。江湘之間謂之棘。

凡飲藥傅藥而毒，南楚之外謂之瘌，北燕朝鮮之間謂之癆，東齊海岱之間謂之瞑，或謂之眩。自關而西謂之毒。瘌，痛也。

逞、曉、恔、苦，快也。自關而東或曰曉，或曰逞。江淮陳楚之間曰逞，宋鄭周洛韓魏之間曰苦，東齊海岱之間曰恔，自關而西曰快。

膠、譎、詐也。涼州西南之間曰膠，自關而東西或曰譎，或曰膠。詐，通語也。

揠、擢、拂、戎，拔也。自關而西或曰拔，或曰擢。自關而東江淮南楚之間或曰戎。東齊海岱之間曰揠。

慰、廛、度，凥也。江淮青徐之間曰慰，東齊海岱之間或曰度，或曰廛，或曰踐。

萃、雜，集也。東齊曰聚。

迨、遝，及也。東齊曰迨，關之東西曰遝，或曰及。

荄、杜，根也。東齊曰杜，或曰茇。

班、徹，列也。北燕曰班，東齊曰徹。

瘼、癁，病也。東齊海岱之間曰瘼，或曰癁，秦曰瘎。

掩、醜、掍、綷，同也。江淮南楚之間曰掩。宋衛之間曰綷，或曰掍。東齊曰醜。

裕、猷，道也。東齊曰裕，或曰猷。

虔、散，殺也。東齊曰散，青徐淮楚之間曰虔。

氾、浼、㶄、洼，洿也。自關而東或曰洼，或曰氾。東齊海岱之間或曰浼，或曰㶄。

庸、恣、比、侹、更、佚，代也。齊曰佚，江淮陳楚之間曰侹，餘四方之通語也。

氓，民也。

𣏒，仇也。

寓，寄也。

露，敗也。

別，治也。

棖，法也。

謫，怒也。

間，非也。

格，正也。

𣀷，數也。

軫，戾也。

屑，潔也。

𧭺，罪也。

俚，聊也。

梱，就也。

苙，圂也。

廋，隱也。

銛，取也。

棖，隨也。

儓，𧟵，農夫之醜稱也。南楚凡罵庸賤謂之田儓。或謂之𧟵，或謂之辟。辟，商人醜稱也。

庸謂之倯，轉語也。

褸裂、須捷、挾斯、敗也。南楚凡人貧衣被醜敝謂之須捷。或謂之褸裂，或謂之襤褸，故《左傳》曰：「篳路襤褸，以启山林」，殆謂此也。或謂之挾斯。器物敝亦謂之挾斯。

𢷏、鋌、澌，盡也。南楚凡物盡生者曰𢷏生。物空盡者曰鋌；鋌，賜也。連此𢷏斯皆盡也。鋌，空也，語之轉也。

𢷏、翕、葉，聚也。楚謂之𢷏，或謂之翕。葉，楚通語也。

斟，益也。南楚凡相益而又少謂之不斟。凡病少愈而加劇亦謂之不斟，或謂之何斟。

差、間、知，愈也。南楚病愈者謂之差，或謂之間，或謂之知。知，通語也。或謂之慧，或謂之憭，或謂之瘳，或謂之蠲，或謂之除。

## 第四

襌衣，江淮南楚之間謂之褋，關之東西謂之襌衣。有袌者，趙魏之間謂之袏衣；無袌者謂之裎衣，古謂之深衣。

襜褕，江淮南楚謂之𧝎褣，自關而西謂之襜褕，其短者謂之裋褕。以布而無緣，敝而紩之，謂之襤褸。自關而西謂之䘪䘿，其敝者謂之緻。

汗襦，江淮南楚之間謂之䙢。自關而西或謂之袛裯、自關而東謂之甲襦。陳魏宋楚之間謂之襜襦，或謂之襌襦。

帬，陳魏之間謂之帔，自關而東或謂之襬。

蔽䣛，江淮之間謂之褘，或謂之袚。魏宋南楚之間謂之大巾，自關東西謂之蔽䣛，齊魯之郊謂之袡。襦，西南屬漢謂之曲領，或謂之襦。褌，陳楚江淮之間謂之䘴。

袴，齊魯之間謂之䙭，或謂之襱。關西謂之袴。

褕謂之袖。

衱謂之褗。

袿謂之裾。

褸謂之衽。

褸謂之緻。

裯謂之襤。

無緣之衣謂之襤。

無袂之衣謂之䙃。

無𧙥之袴謂之襣。

䘯謂之袩。

衿謂之交。

裺謂之襦。

襜謂之䘸。

佩紟謂之裎。

褸謂之袩。

覆䘹謂之襌衣。

偏裨謂之襌襦。

𧘑繵謂之褌。

袒飾謂之直衿。

襃明謂之袍。

繞衿謂之帬。

懸裺謂之緣。

絜襦謂之蔽厀。

裪𧝃謂之袖。

帍裱謂之被巾。

繞䋸謂之𧞶裺。

厲謂之帶。

襎裷謂之幭。

繄袼謂之䙔。

楚謂無緣之衣曰襤，紩衣謂之褸，秦謂之緻。自關而西秦晉之間，無緣之衣謂之䘪䘿。

複襦，江湘之間謂之𧞫，或謂之筩褹。

大袴謂之倒頓，小袴謂之䘨𧘈。楚通語也。

𢄐，巾也。大巾謂之𢁥。嵩嶽之南，陳潁之間謂之帤，亦謂之𢄐。

絡頭，帞頭也。紗繢、䰎帶、䰂帶、𢂺、㡋，幧頭也。自關而西秦晉之郊曰絡頭，南楚江湘之間曰帞頭，自河以北趙魏之間曰幧頭，或謂之𢂺，或謂之㡋。其遍者謂之䰎帶，或謂之䰂帶。覆結謂之幘巾，或謂之承露，或謂之覆䰂。皆趙魏之間通語也。

屝、屨、麤，履也。徐兗之郊謂之屝，自關而西謂之屨。中有木者謂之複舄，自關而東複履。其庳者謂之𩊁下，襌者謂之鞮，絲作之者謂之履，麻作之者謂之不借，麄者謂之屨，東北朝鮮洌水之間謂之䩕角。南楚江沔之間揔謂之麤。西南梁益之間或謂之㞜，或謂之䋀。履，其通語也。徐土邳圻之間，大麤謂之䩕角。

緉、𦄍，絞也。關之東西或謂之緉，或謂之𦄍。絞，通語也。

纑謂之縝。

## 第五

鍑，北燕朝鮮洌水之間或謂之錪，或謂之鉼。江淮陳楚之間謂之錡，或謂之鏤。吳揚之間謂之鬲。

釜，自關而西或謂之釜，或謂之鍑。

甑，自關而東謂之甗，或謂之鬵，或謂之酢餾。

盂，宋楚魏之間或謂之盌。盌謂之盂，或謂之銚銳。盌謂之櫂，盂謂之柯。海岱東齊北燕之間或謂之𥁠。

㿿、椷、盞、䀀、閜、𥂸、𥂓，桮也。秦晉之郊謂之㿿。自關而東趙魏之間曰椷，或曰盞，或曰䀀。其大者謂之閜。吳越之間曰𥂸，齊右平原以東或謂之𥂓。桮，其通語也。

㼖，陳楚宋魏之間或謂之簞，或謂之𣟵，或謂之瓢。

案，陳楚宋魏之間謂之𣞐，自關東西謂之案。

桮𥯛，陳楚宋衛之間謂之桮𥯛，又謂之豆筥；自關東西謂之桮𥯛。

箸筩，陳楚宋魏之間謂之筲，或謂之籯；自關而西謂之桶檧。

瓬、瓭、𤮢、䍃、㽀、㼻、甀、瓮、瓿甊、㽈，甖也。靈桂之郊謂之㼚，其小者謂之瓭。周魏之間謂之𤮢，秦之舊都謂之㽀，淮汝之間謂之䍃，江湘之間謂之㼻。自關而西晉、之舊都河汾之間，其大者謂之甀，其中者謂之瓿甊。自關而東趙魏之郊謂之瓮，或謂之甖。東齊海岱之間謂之㽈。甖，其通語也。

罃，陳魏宋楚之間曰㼶，或曰㼡。燕之東北朝鮮洌水之間謂之瓺。齊之東北海岱之間謂之儋。周洛韓鄭之間謂之甀，或謂之罃。罃謂之㼰。𦉨謂之㽄。

缶謂之瓿㼴。其小者謂之瓶。

罃甈謂之盎。自關而西或謂之盆，或謂之盎。其小者謂之升甌。

甂，陳魏宋楚之間謂之㼵。自關而西謂之甂，其大者謂之甌。

所以注斛，陳魏宋楚之間謂之䈪，自關而西謂之注箕，陳魏宋楚之間謂之籮。

炊煼謂之縮，或謂之𥰞，或謂之㔯。

篝，陳楚宋魏之間謂之牆居。

扇，自關而東謂之箑。自關而西謂之扇。

碓機，陳魏宋楚自關而東謂之梴。磑或謂之䃀。

繘，自關而東周洛韓魏之間謂之綆，或謂之絡；關西謂之繘綆。

櫪，梁宋齊楚北燕之間或謂之樎，或謂之皁。

飤馬橐，自關而西謂之裺囊，或謂之裺篼，或謂之㡞篼。燕齊之間謂之帪。

鉤，宋楚陳魏之間謂之鹿觡，或謂之鉤格。自關而西謂之鉤，或謂之䥩。

臿，燕之東北朝鮮洌水之間謂之𣂁，宋魏之間謂之鏵，或謂之鍏。江淮南楚之間謂之臿，沅湘之間謂之畚，趙魏之間謂之喿，東齊謂之梩。

𣏌，宋魏之間謂之渠挐，或謂之渠䟽。

僉，宋魏之間謂之攝殳，或謂之度。自關而西謂之棓，或謂之柫。齊楚江淮之間謂之柍，或謂之桲。

刈鉤，江淮陳楚之間謂之鉊，或謂之鐹。自關而西或謂之鉤，或謂之鎌，或謂之鍥。

薄，宋魏陳楚江淮之間謂之䒼，或謂之麴。自關而西謂之薄，南楚謂之蓬薄。

橛，燕之東北朝鮮洌水之間謂之椴。

槌，宋魏陳楚江淮之間謂之植。自關而西謂之槌，齊謂之样。其橫，關西曰㮳，宋魏陳楚江淮之間謂之㯂，齊部謂之㭙。所以縣㯂，關西謂之䌞，東齊海岱之間謂之𦇗，宋魏陳楚江淮之間謂之繯，或謂之環。

簟，宋魏之間謂之笙，或謂之籧䒼。自關而西謂之簟，或謂之䇽。其麄者謂之籧篨。自關而東或謂之篕掞。

筕篖，自關而東周洛楚魏之間謂之倚佯。自關而西謂之筕篖，南楚之外謂之篖。

牀，齊魯之間謂之簀，陳楚之間或謂之笫。其杠，北燕朝鮮之間謂之樹，自關而西秦晉之間謂之杠，南楚之間謂之趙，東齊海岱之間謂之樺。其上板，衛之北郊趙魏之間謂之牒，或曰牑。

俎，几也。西南蜀漢之郊曰杫。榻前几，江沔之間曰桯，趙魏之間謂之椸。几，其高者謂之虡。

籆，榬也。兗豫河濟之間謂之榬。絡謂之格。

繀車，趙魏之間謂之轣轆車，東齊海岱之間謂之道軌。

戶鑰，自關之東陳楚之間謂之鍵，自關而西謂之鑰。

簙謂之蔽，或謂之箘，秦晉之間謂之簙，吳楚之間或謂之蔽，或謂之箭裏，或謂之簙毒，或謂之夗專，或謂之𠥙璇，或謂之棊。所以投簙謂之枰，或謂之廣平。所以行棊謂之局，或謂之曲道。

圍棊謂之弈。自關而東齊魯之間皆謂之弈。

## 第六

聳、獎，欲也。荊吳之間曰聳，晉趙曰獎。自關而西秦晉之間相勸曰聳，或曰獎。中心不欲，而由旁人之勸語，亦曰聳。凡相被飾亦曰獎。

聳、䏁，聾也。半聾，梁益之間謂之䏁。秦晉之間聽而不聰，聞而不達謂之䏁。生而聾，陳楚江淮之間謂之聳。荊揚之間及山之東西雙聾者謂之聳。聾之甚者，秦晉之間謂之𦘍。吳楚之外郊凡無有耳者亦謂之𦘍。其言𦘍者，若秦晉中土謂𡐦耳者䎳也。

陂、傜，衺也。陳楚荊揚曰陂。自山而西，凡物細大不純者謂之傜。

由迪，正也。東齊青徐之間相正謂之由迪。

㥏、恧，慚也。荊揚青徐之間曰㥏，若梁益秦晉之間言心內慚矣。山之東西自愧曰恧，趙魏之間謂之䎵。

弿、展，難也。齊晉曰弿。山之東西凡難貌曰展。荊吳之人相難謂之展，若秦晉之言相憚矣。齊魯曰燀。

胥、由，輔也。吳越曰胥，燕之北鄙曰由。

蛩㤨，戰慄也。荊吳曰蛩㤨。蛩㤨，又恐也。

錪、錘，重也。東齊之間曰錪，宋魯曰錘。

鋡、龕，受也。齊楚曰鋡，揚越曰龕。受，盛也，猶秦晉言容盛也。

矔、眮，轉目也。梁益之間瞋目曰矔，轉目顧視亦曰矔，吳楚曰眮。

逴、騷、𡯴，蹇也。吳楚偏蹇曰騷，齊楚晉曰逴。

𤺊、嗌，噎也。楚曰𤺊，秦晉或曰嗌，又曰噎。

怠、陁，壞也。

㘿、墊，下也。凡柱而下曰㘿，屋而下曰墊。

伆、邈，離也。楚謂之越，或謂之遠。吳越曰伆。

顛、頂，上也。

誣，䛳与也。吳越曰誣，荊齊曰䛳与，猶秦晉言阿与。

掩、索，取也。自關而東曰掩，自關而西曰索，或曰抯。

䁙、䀩，視也。東齊曰䁙，吳揚曰䀩。凡以目相戲曰䁙。

遙、廣，遠也。梁楚曰遙。

汩、遙，疾行也。南楚之外曰汩，或曰遙。

蹇、妯，擾也。人不靜曰妯，秦晉曰蹇，齊宋曰妯。

絓、挈、𠎽、介，特也。楚曰𠎽，晉曰絓，秦曰挈。物無耦曰特，獸無耦曰介。

飛鳥曰雙，鴈曰乘。

台、既，失也。宋魯之間曰台。

既、隱、據，定也。

稟、浚，敬也。秦晉之間曰稟，齊曰浚，吳楚之間自敬曰稟。

悛、懌，改也。自山而東或曰悛，或曰懌。

坁、坦，場也。梁宋之間蚍蜉䵓鼠之場謂之坁，螾場謂之坥。

徥、用，行也。朝鮮洌水之間或曰徥。

鋪頒，索也。東齊曰鋪頒，猶秦晉言抖藪也。

參、蠡，分也。齊曰參，楚曰蠡，秦晉曰離。

廝、披，散也。東齊聲散曰𤺊，器破曰披。秦晉聲變曰𤺊，器破而不殊其音亦謂之𤺊，器破而未離謂之璺。南楚之間謂之𢻹。

緍、緜，施也。秦曰緍，趙曰緜。吳越之間脫衣相被謂之緍緜。

悀，偪，滿也。凡以器盛而滿謂之悀腹滿曰偪。

徯醯、冉鐮，危也。東齊槣物而危謂之徯醯，偽物謂之冉鐮。

紕、繹、督、雉，理也。秦晉之間曰紕。凡物曰督之，絲曰繹之。

矤、呂，長也。東齊曰矤，宋魯曰呂。

䠇、膐，力也。東齊曰䠇，宋魯曰膐。膐，田力也。

瘱、𧫚，審也。齊楚曰瘱，秦晉曰𧫚。

𧬇𧫚，諟也。吳越曰𧬇𧫚。

揞、揜、錯、摩，藏也。荊楚曰揞，吳揚曰揜，周秦曰錯，陳之東鄙曰摩。

抾摸，去也。齊趙之總語也。抾摸，猶言持去也。

舒勃，展也。東齊之間凡展物謂之舒勃。

摳揄，旋也。秦晉凡物樹稼早成熟謂之旋，燕齊之間謂之摳揄。

絙、筳，竟也。秦晉或曰絙，或曰竟，楚曰筳。

𢸴、𠟪，續也。秦晉續折謂之𢸴，繩索謂之𠟪。

擘，楚謂之紉。

閻笘，開也。東齊開戶謂之閻苫，楚謂之闓。

杼、柚，作也。東齊土作謂之杼，木作謂之柚。

厲、卬，為也。甌越曰卬，吳曰厲。

戲、憚，怒也。齊曰戲，楚曰憚。

爰、喛，恚也。楚曰爰，秦晉曰喛，皆不欲譍而強畣之意也。

𠋢、艾，長老也。東齊魯衛之間凡尊老謂之𠋢，或謂之艾。周晉秦隴謂之公，或謂之翁。南楚謂之父，或謂之父老。南楚瀑洭之間母謂之媓，謂婦妣曰母姼，稱婦考曰父姼。

巍、嶢、崝、嶮，高也。

猒、塞，安也。

㥄、𢜮，憐也。

掩、翳，薆也。

佚愓，緩也。

## 第七

諄憎，所疾也。宋魯凡相惡謂之諄憎，若秦晉言可惡矣。

杜、蹻，歰也。趙曰杜，山之東西或曰蹻。

佻、抗，縣也。趙魏之間曰佻，自山之東西曰抗。燕趙之郊縣物於臺之上謂之佻。

發、稅，舍車也。東齊海岱之間謂之發，宋趙陳魏之間謂之稅。

肖、類，法也。齊曰類，西楚梁益之間曰肖。秦晉之西鄙自冀隴而西使犬曰哨，西南梁益之間凡言相類者亦謂之肖。

憎、懹，憚也。陳曰懹。

譙，讙，讓也。齊楚宋衛荊陳之間曰譙，自關而西秦晉之間，凡言相責讓曰譙讓，北燕曰讙。

僉、胥，皆也。自山而東五國之郊曰僉，東齊曰胥。

侔莫，強也。北燕之外郊，凡勞而相勉若言努力者謂之侔莫。

𠌖倯，罵也。燕之北郊曰𠌖倯。

展、惇，信也。東齊海岱之間曰展，燕曰惇。

斯、掬，離也。齊陳曰斯，燕之外郊朝鮮洌水之間曰掬。

蝎、噬，逮也。東齊曰蝎，北燕曰噬。逮，通語也。

皮傅、彈憸，強也。秦晉言非其事謂之皮傅，東齊陳宋江淮之間曰彈憸。

膊、曬、晞，㬥也。東齊及秦之西鄙言相㬥僇為膊。燕之外郊朝鮮洌水之間凡㬥肉，發人之私，披牛羊之五藏，謂之膊。㬥五穀之類，秦晉之間謂之曬，東齊北燕海岱之郊謂之晞。

熬、焣、煎、㷶、鞏，火乾也。凡以火而乾五穀之類，自山而東、齊楚以往，謂之熬；關西隴冀以往謂之㷶；秦晉之間或謂之㷅，凡有汁而乾謂之煎，東齊謂之鞏。

胹、飪、亨、爛、糦、酋、酷，熟也。自關而西秦晉之郊曰胹，徐揚之間曰飪，嵩嶽以南陳潁之間曰亨。自河以北趙魏之間火熟曰爛，氣熟曰糦，久熟曰酋，穀熟曰酷。熟，其通語也。

嫢盈，怒也。燕之外郊朝鮮洌水之間，凡言呵叱者謂之嫢盈。

䠆𨂣、隑企，立也。東齊海岱北燕之郊跪謂之䠆𨂣，委痿謂之隑企。

瀧涿謂之霑𣿙。

希、鑠，摩也。燕齊摩鋁謂之希。

平均，賦也。燕之北鄙東齊北郊凡相賦斂謂之平均。

羅謂之離，離謂之羅。

釗、超，遠也。燕之北郊曰釗，東齊曰超。

漢漫、䀼眩，懣也。朝鮮洌水之間煩懣謂之漢漫，顛眴謂之䀼眩。

憐職，愛也。言相愛憐者，吳越之間謂之憐職。

茹，食也。吳越之間凡貪飲食者謂之茹。

竘、貌，治也。吳越飾貌為竘，或謂之巧。

煦、煆，熱也，乾也。吳越曰煦煆。

攍、膂、賀、𦩫，儋也。齊楚陳宋之間曰攍。燕之外郊、越之垂甌、吳之外鄙謂之膐，南楚或謂之攍。自關而西隴冀以往謂之賀，凡以驢馬馲駝載物者謂之負佗，亦謂之賀。

樹植，立也。燕之外郊朝鮮洌水之間，凡言置立者謂之樹植。

過度謂之涉濟。

福祿謂之祓戩。

傺、眙，逗也。南楚謂之傺，西秦謂之眙。逗，其通語也。

## 第八

虎，陳魏宋楚之間或謂之李父，江淮南楚之間謂之李耳，或謂之於䖘。自關東西或謂之伯都。

貔，陳楚江淮之間謂之𧳟，北燕朝鮮之間謂之𧳏，關西謂之狸。

貛關西謂之貒。

雞，陳楚宋魏之間謂之鸊鴟，桂林之中謂之割雞，或曰𩀨。北燕朝鮮洌水之間謂伏雞曰抱。爵子及雞雛皆謂之鷇。其卵伏而未孚始化謂之涅。

豬，北燕朝鮮之間謂之豭，關東西或謂之彘，或謂之豕。南楚謂之豨。其子或謂之豚，或謂之豯，吳揚之間謂之豬子。其檻及蓐曰橧。

布穀，自關東西梁楚之間謂之結誥，周魏之間謂之擊穀，自關而西或謂之布穀。

䳚鴠，周魏齊宋楚之間謂之定甲，或謂之獨舂。自關而東謂之城旦，或謂之倒縣，或謂之䳚鴠。自關而西秦隴之內謂之鶡鴠。

鳩，自關而東周鄭之郊、韓魏之都謂之𪁜鷎，其𪁛鳩謂之鸊鷎。自關而西秦漢之間謂之鵴鳩，其大者謂之鳻鳩，其小者謂之𪁛鳩，或謂之䳫鳩，或謂之䳕鳩，或謂之鶻鳩。梁宋之間謂之鷦鳲。

尸鳩，燕之東北朝鮮洌水之間謂之鶝䲹。自關而東謂之戴鵀，東齊海岱之間謂之戴南，南猶鵀也。或謂之鶭鸅，或謂之戴鳻，或謂之戴勝。東齊吳揚之間謂之鵀。自關而西謂之服鶝，或謂之𪃃鶝。燕之東北朝鮮洌水之間謂之𪂉。

蝙蝠，自關而東謂之服翼，或謂之飛鼠，或謂之老鼠，或謂之僊鼠。自關而西秦隴之間謂之蝙蝠。北燕謂之蟙䘃。

鴈，自關而東謂之鴚䳘，南楚之外謂之䳘，或謂之鶬鴚。

桑飛，自關而東謂之工爵，或謂之過鸁，或謂之女𪀘。自關而東謂之鸋鴂。自關而西謂之桑飛，或謂之懱爵。

𪈳黃，自關而東謂之鶬鶊。自關而西謂之𪈳黃，或謂之黃鳥，或謂之楚雀。

野鳧，其小而好沒水中者，南楚之外謂之鷿鷉，大者謂之鶻蹏。

守宮，秦晉西夏謂之守宮，或謂之蠦𧔊，或謂之蜥易。其在澤中者謂之易蜴。南楚謂之蛇醫，或謂之蠑螈。東齊海岱謂之螔䗔。北燕謂之祝蜒。桂林之中，守宮大者而能鳴謂之蛤解。

宛野謂鼠為𪕪。

雞雛，徐魯之間謂之䨂子。

## 第九

戟，楚謂之𨥂。凡戟而無刃秦晉之間謂之𨥂，或謂之鏔，吳揚之間謂之戈。東齊秦晉之間謂其大者曰鏝胡，其曲者謂之鉤𨥂鏝胡。

三刃枝，南楚宛郢謂之匽戟。其柄自關而西謂之柲，或謂之殳。

矛，吳揚江淮南楚五湖之間謂之鍦，或謂之鋋，或謂之鏦。其柄謂之矜。

箭，自關而東謂之矢，江淮之間謂之鍭，關西曰箭。

鑽謂之鍴。

矜謂之杖。

劍削，自河而北燕趙之間謂之窒，自關而東或謂之廓，或謂之削，自關而西謂之𩏂。

盾，自關而東或謂之瞂，或謂之干。關西謂之盾。

車下鐵，陳宋淮楚之間謂之畢。大者謂之綦。

車轊，齊謂之𨏠。

車枸簍，宋魏陳楚之間謂之䈐，或謂之𥳎籠。其上約謂之𥭓，或謂之䈿。秦晉之間自關而西謂之枸簍，西隴謂之㮥。南楚之外謂之篷，或謂之隆屈。

輪，韓楚之間謂之軑，或謂之軝。關西謂之𨍈。

輑謂之軸。

轅，楚衛之間謂之輈。

箱謂之輫。

軫謂之枕。

車紂，自關而東周洛韓鄭汝潁而東謂之䋺，或謂之曲綯，或謂之曲綸。自關而西謂之紂。

輨、軑，鍊𨬍。關之東西曰輨，南楚曰軑，趙魏之間曰鍊𨬍。

車釭，齊燕海岱之間謂之鍋，或謂之錕。自關而西謂之釭，盛膏者乃謂之鍋。

凡箭鏃胡合嬴者，四鐮或曰拘腸，三鐮者謂之羊頭，其廣長而薄鐮謂之錍，或謂之鈀。

箭其小而長中穿二孔者謂之鉀鑪，其三鐮長尺六者謂之飛䖟，禸者謂之平題所以藏箭弩謂之箙。弓謂之鞬，或謂之𥀲。

凡矛骹細如鴈脛者，謂之鶴厀。有小枝刃者，謂之鉤𨥂。矛或謂之𨥂。錟謂之鈹。骹謂之銎。鐏謂之釬。

舟，自關而西謂之船，自關而東或謂之舟，或謂之航。南楚江湘凡船大者謂之舸，小舸謂之艖，艖謂之艒䑿，小艒䑿謂之艇，艇長而薄者謂之艜，短而深者謂之䒀，小而深者謂之㮪。東南丹陽會稽之間謂艖為欚。泭謂之𥴖，𥴖謂之筏。筏，秦晉之通語也。江淮家居𥴖中謂之薦。方舟謂之㶇，艁舟謂之浮梁。楫謂之橈，或謂之櫂。所以隱櫂謂之𥷃。所以縣櫂謂之緝。所以刺船謂之㰏。維之謂之鼎。首謂之閤閭，或謂之艗艏。後曰舳，舳，制水也。儰謂之扤，扤，不安也。

## 第十

媱、愓，遊也。江沅之間謂戲為媱，或謂之愓，或謂之嬉。

曾、訾，何也。湘潭之原荊之南鄙謂何為曾，或謂之訾，若中夏言何為也。

央亡、嚜杘、姡，獪也。江湘之間或謂之無賴，或謂之㺒。凡小兒多詐而獪謂之央亡，或謂之嚜杘，或謂之姡。姡，娗也，或謂之猾。皆通語也。

崽者，子也。湘沅之會，凡言是子者謂之崽，若東齊言子矣。

誺(䜉)，不知也。沅澧之間凡相問而不知荅曰誺；使之而不肯荅曰吂。粃，不知也。

㷄，火也，楚轉語也，猶齊言𤈦火也。

嘳、無寫，憐也。沅澧之原凡言相憐哀謂之嘳，或謂之無寫，江濱謂之思。皆相見驩喜有得亡之意也。九嶷湘潭之間謂之人兮。

婩、嫧、鮮，好也。南楚之外通語也。

㘓哰、謰謱，拏也。東齊周晉之鄙曰㘓哰。㘓哰亦通語也。南楚曰謰謱，或謂之支註，或謂之詀謕，轉語也。拏，揚州會稽之語也。或謂之惹，或謂之䛳。

亄、嗇，貪也。荊汝江湘之郊凡貪而不施謂之亄，或謂之嗇，或謂之悋。悋，恨也。

遙、窕，淫也。九嶷荊郊之鄙謂淫曰遙，沅湘之間謂之窕。

潛、涵，沉也。楚郢以南曰涵，或曰潛。潛又游也。

𡧯、安，靜也。江湘九嶷之郊謂之𡧯。

拌，棄也。楚凡揮棄物謂之拌，或謂之敲。淮汝之間謂之伇。

諑，愬也。楚以南謂之諑。

戲、泄，歇也。楚謂之戲泄。奄，息也，楚揚謂之泄。

攓，取也。楚謂之攓。

昲、曬，乾物也。揚楚通語也。

䕁，猝也。江湘之間凡猝相見謂之䕁，相見或曰突。

迹迹、屑屑，不安也。江沅之間謂之迹迹，秦晉謂之屑屑，或謂之塞塞，或謂之省省，不安之語也。

𤄎沐、佂伀，遑遽也。江湘之間凡窘猝怖遽謂之𤄎沐，或謂之佂伀。

翥，舉也。楚謂之翥。

忸怩，慚歰也。楚郢江湘之間謂之忸怩，或謂之㗤咨。

垤、封，場也。楚郢以南蟻土謂之封。垤，中齊語也。

讁，過也。南楚以南凡相非議人謂之讁，或謂之衇。衇，又慧也。

膊，兄也。荊揚之鄙謂之膊，桂林之中謂之⿰彖孟。

𧮈、極，吃也。楚語也。或謂之軋，或謂之歰。

啙、矲，短也。江湘之會謂之啙。凡物生而不長大亦謂之鮆，又曰𤸾。桂林之中謂短矲。矲，通語也。東陽之間謂之㾈。

鉗㽹、憋，惡也。南楚凡人殘罵謂之鉗，又謂之㽹。

癡，騃也。揚越之郊凡人相侮以為無知謂之眲。眲，耳目不相信也。或謂之斫。

惃、𢠜、頓愍，惽也。楚揚謂之惃，或謂之𢠜。江湘之間謂之頓愍，或謂之氐惆。南楚飲毒藥懣謂之氐惆，亦謂之頓愍，猶中齊言眠眩也。愁恚憒憒，毒而不發，謂之氐惆。

悅、舒，蘇也。楚通語也。

眠娗、脈蜴、賜施、茭媞、譠謾、㦒忚，皆欺謾之語也。楚郢以南東揚之郊通語也。

𩔣、頟、顏，顙也。湘江之間謂之𩔣，中夏謂之頟，東齊謂之顙，汝潁淮泗之間謂之顏。

頷、頤，頜也。南楚謂之頷。秦晉謂之頜。頤，其通語也。

紛怡，喜也。湘潭之間曰紛怡，或曰巸巳。

𣵷，或也。沅澧之間凡言或如此者曰𣵷如是。

愮、療，治也。江湘郊會謂醫治之曰愮。愮又憂也。或曰療。

芔、莽，草也。東越揚州之間曰芔，南楚曰莽。

悈鰓、乾都、耇、革，老也。皆南楚江湘之間代語也。

㧙、抌，推也。南楚凡相推搏曰㧙，或曰㧾。沅湧𣹋幽之語或曰攩。

食閻，慫慂，勸也。南楚凡己不欲喜而旁人說之、不欲怒而旁人怒之，謂之食閻，或謂之慫慂。

欸、𧫦，然也。南楚凡言然者曰欸，或曰𧫦。

緤、末、紀，緒也。南楚皆曰緤。或曰端，或曰紀，或曰末，皆楚轉語也。

䁓、𣛒、闚、䀡、占、伺，視也。凡相竊視南楚謂之闚，或謂之䁓，或謂之䀡，或謂之占，或謂之𣛒。𣛒，中夏語也。闚，其通語也。自江而北謂之䀡，或謂之覗。凡相候謂之占，占猶瞻也。

郺、𨑊、晠，多也。南楚凡大而多謂之郺，或謂之𨑊。凡人語言過度及妄施行，亦謂之𨑊。

抯，摣，取也。南楚之間凡取物溝泥中謂之柤，或謂之摣。

𠆩、僄，輕也。楚凡相輕薄謂之相𠆩，或謂之僄也。

## 第十一

蛥蚗，齊謂之螇螰，楚謂之蟪蛄，或謂之蛉蛄，秦謂之蛥蚗。自關而東謂之虭蟧。或謂之蝭蟧，或謂之蜓蚞，西楚與秦通名也。

襌，楚謂之蜩，宋衛之間謂之螗蜩，陳鄭之間謂之蜋蜩，秦晉之間謂之蟬，海岱之間謂之䗁。其大者謂之蟧，或謂之蝒馬；其小者謂之麥蚻，有文者謂之蜻蜻，其䳄蜻謂之𧉍，一大而黑者謂之䗃，黑而赤者謂之蜺。蜩蟧謂之𧓿蜩。𧕄謂之寒蜩，寒蜩，瘖蜩也。

蛄詣謂之杜蛒。螻螲謂之螻蛄，或謂之蟓蛉。南楚謂之杜狗，或謂之蛞螻。

蜻蛚，楚謂之蟋蟀，或謂之蛬。南楚之間謂之蚟孫。

螳螂謂之髦，或謂之虰，或謂之䖹䖹。

姑䗐謂之強䖹。

蟒，宋魏之間謂之蚮，南楚之外謂之蟅蟒，或謂之蟒，或謂之𧑥。

蜻蛉謂之蝍蛉。

舂黍謂之𧐱蝑。

蠀𧑙謂之蚇蠖。

𧒒，燕趙之間謂之蠓螉。其小者謂之蠮螉，或謂之蚴蛻。其大而蜜謂之壺蠭。

蠅，東齊謂之羊。陳楚之間謂之蠅。自關而西秦晉之間謂之蠅。

蚍蜉，齊魯之間謂之蚼蟓，西南梁益之間謂之玄蚼，燕謂之蛾蛘。其場謂之坻，或謂之垤。

蠀螬謂之蟦。自關而東謂之蝤蠀，或謂之䖭蠾，或謂之蝖螜。梁益之間謂之蛒，或謂之蝎，或謂之蛭蛒。秦晉之間謂之蠹，或謂之天螻。四方異語而通者也。

蚰𧍢，自關而東謂之螾𧍢，或謂之入耳，或謂之䗅𧕯。趙魏之間或謂之蚨虶。北燕謂之䖡蚭。

鼅鼄，鼄蝥也。自關而西秦晉之間謂之鼄蝥。自關而東趙魏之郊謂之鼅鼄，或謂之蠾蝓。蠾蝓者，侏儒，語之轉也。北燕朝鮮洌水之間謂之蝳蜍。

蜉䖻，秦晉之間謂之蟝𧐯。

馬蚿，北燕謂之蛆蟝。其大者謂之馬蚰。

## 第十二

爰、喛，哀也。

儒輸，愚也。

愋、諒，知也。

拊、撫，疾也。

菲、惄，悵也。

鬱、熙，長也。

娋、孟，姊也。

築娌，匹也。娌，耦也。

䃷、裔，習也。

躔、逡，循也。

躔、歷，行也。日運為躔，月運為逡。

逭、逳，轉也。逭、逳，步也。

㷭、虞，望也。

揄，𡐦，脫也。

解，輸，挩也。

賦、與，操也。

𣿍、歇，涸也。

潎、澂，清也。

逯、遡，行也。

墾、牧，司也。墾，力也。

牧，飤也。

監、牧，察也。

𡚊，始也。𡚊，化也。

鋪、脾，止也。

攘、掩，止也。

幕，覆也。

侗、胴，狀也。

疋、杪，小也。

屑、往，勞也。

屑、𢛛，獪也。

效、烓，明也。

湊、將，威也。

嬀、娗，𠐈也。

儇、虔，謾也。

佻，疾也。

鞅、侼，強也。

鞅、侼，懟也。

追、未，隨也。

僉、怚，劇也。

僉，夥也。

夸、烝，媱也。

𣬈、顮，懣也。

焭、激，清也。

紓、退，緩也。

清、躡，急也。

杼、瘛，解也。

蕆，逞，解也。

抵、柲，刺也。

倩、荼，借也。

憵朴，猝也。

麋、黎，老也。

萃、離，時也。

漢、䓇，怒也。

赫，發也。

𧪮、吁，然也。

猜、忦，恨也。

艮、磑，堅也。

苂、䀶，明也。

怤愉，悅也。

即、圍，就。即，半也。

惙、㤕，中也。

薵、蒙，覆也。

籌，戴也。

堪、輂，載也。

搖、祖，上也。

祖，搖也。

祖，轉也。

括、關，閉也。

衝、俶，動也。

羞、厲，熟也。

厲，今也。

備、該，咸也。

噬，食也。

噬，憂也。

𢜽，悸也。

虜、鈔，強也。

鹵，奪也。

鑈，正也。

蒔、殖，立也。

蒔，更也。

鬌，尾梢盡也。

尾，梢也。

𣨶、𠌁，𠉮也。

鼃、律，始也。

蓐、臧，厚也。

遵、遃，行也。

䭨、餟，餽也。

餼、䭘，飽也。

惵、耇，嬴也。

趙、肖，小也。

蚩、愮，悖也。

吹、扇，助也。

焜、曅，晠也。

苦、翕，熾也。

蘊，崇也。

蘊、嗇，積也。

嗇、彌，合也。

翬、䎗，飛也。

憤、目，盈也。

譟，諻，音也。

攎、遫，張也。

岑，夤，大也。

岑，高也。

效、昈，文也。

鈵、董，固(錮)也。

扝、搷，揚也。

水中可居為洲。三輔謂之淤，蜀漢謂之㵨。

殹，幕也。

刳，狄也。

度高為揣。

半步為跬。

半盲為睺。

未陞天龍謂之蟠龍。

裔，夷狄之揔名。

考，引也。

弼，高也。

上，重也。

箇，枚也。

一，蜀也。南楚謂之獨。

## 第十三

裔、歷，相也。

裔、旅，末也。

𣬈、緣，廢也。

純、毣，好也。

藐、素，廣也。

藐，漸也。

𨈅、抍，拔也。出㲻為抍，出火為𨈅也。〔㲻，古文溺字。抍，同拯。〕

炖、焃、煓，赫也。

憤、竅，阨也。

杪、眇，小也。

讟、咎，謗也。

蕆、敕、戒，備也。

摵、㨖，到也。

𪒠、腆，忘也。

黮、䵨，私也。

龕、喊、㖪、唏，聲也。

筡、箄，析也。析竹謂之筡。

𠐽、宵，使也。

蠢，作也。

忽、達，芒也。

芒、濟，滅也。

𠠎、劙，解也。

魏，能也。

㑜，刻也。

聳，悚也。

跌，蹷也。

蘪，蕪也。

漫、淹，敗也。溼敝為漫，水敝為淹。

釐、挴，貪也。

㩩、埏，竟也。

譴喘，轉也。

困、胎、㒓，逃也。

隋、毻，易也。

朓說，好也。

憚、怛，惡也。

吳，大也。

灼，驚也。

賦，動也。

𤸁，極也。

煎，盡也。

爽，過也。

蟬，毒也。

慘，㥢也。

㥢，惡也。

還，積也。

宛，蓄也。

類，法也。

翭，本也。

懼，病也。驚也。

葯，薄也。

𣎓，短也。

掊，深也。

湟，㲻也。

撈，取也。

膜，撫也。

由，式也。

猷，詐也。

䒰，隨也。

揣，試也。

䫴，怒也。

埝，下也。

讚，解也。

賴，取也。

扲，業也。

帶，行也。

㝩，空也。

湛，安也。

㗔，樂也。

倇，歡也。

衎，定也。

䑄，𦞜也。

讟，痛也。

鼻，始也。嘼之初生謂之鼻，人之初生謂之首。梁益之間謂鼻為初，或謂之祖；祖，居也。

兗，養也。

翳，掩也。

臺，支也。

純，文也。

祐，亂也。

恌，理也。

薀，晠也。

搪，張也。

惲，謀也。

陶，養也。

㩒，挌也。

毗、曉，明也。

扱，擭也。

扶，護也。

淬，寒也。

漺，凈也。

漉，極也。

牧，凡也。

易，始也。

逭，周也。

䵱，色也。

恬，靜也。

禔，福也。

禔，喜也。

攋、隓，壞也。

息，歸也。

抑，安也。

潛，亡也。

曉，過也。曉，嬴也。

𠭴，短也。

隑，陭也。

迒，長也。

迒，迹也。

賦，臧也。

蘊，饒也。

芬，和也。

擣，依也。

依，祿也。

𦛙，腯也。

盬、雜，猝也。

𨈅，行也。

盬，且也。

抽，讀也。

媵，託也。

適，牾也。

埤，予也。

彌，縫也。

譯，傳也。譯，見也。

梗，略也。

臆，滿也。

䧞，益也。

空，待也。

珇，好也。

珇，美也。

嫗，色也。

閻，開也。

靡，滅也。

菲，薄也。

腆，厚也。

媟，狎也。

芋，大也。

煬、翕，炙也。

煬、烈，暴也。

馺，馬馳也。

選、延，偏也。

澌，索也。

晞，燥也。

梗，覺也。

萃，集也。

睨、䁺，明也。

暟、臨，照也。

暟，美也。

箄、簍、籅、䈱，𥱿也。江沔之間謂之籅，趙代之間謂之䈱，淇衛之間謂之井筐。𥱿，其通語也。

𥱿小者，南楚謂之簍，自關而西秦晉之間謂之箄。

籠，南楚江沔之間謂之篣，或謂之笯。

𥰠，南楚謂之筲，趙魏之郊謂之𥬔𥰠。

錐謂之鍣。

無升謂之刁斗。

匕謂之匙。

盂謂之㯸。河濟之間謂之䀂𥂫。

椀謂之䀉。

盂謂之銚銳。木謂之梋㭈。

餌謂之餻，或謂之餈，或謂之𩚹，或謂之餣，或謂之䬧。

餅謂之飥，或謂之餦餛。

𩛿謂之餦鍠。飴謂之䬵。𩜌謂之䭉。𩛿謂之餹。凡飴謂之𩛿。自關而東陳楚宋衛之通語也。

𪍠、䴭、䴳、麰、䴽、䵆，䴹，麴也。自關而西秦豳之間曰𪍠，晉之舊都曰䴭，齊右河濟曰䴳，或曰麰，北鄙曰䴽。麴，其通語也。

屋梠謂之欞。

𤭐謂之㽌。

冢，秦晉之間謂之墳，或謂之培，或謂之堬，或謂之埰，或謂之埌，或謂之壠。自關而東謂之丘，小者謂之塿，大者謂之丘，凡葬而無墳謂之墓，所以墓謂之墲。

〔全文完〕

